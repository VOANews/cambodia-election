---
title: ​ទំនើបកម្ម​នាំ​ឲ្យ​ឥវ៉ាន់​ឡើង​ថ្លៃ តែ​មិន​អភិវឌ្ឍ​ផ្លូវ​ថ្នល់​ទេ
summary: កសិករ​ធ្វើ​ស្រែ និង​ចិញ្ចឹម​គោ​ម្នាក់​ទប់ទល់​នឹង​ភាព​ស្មុគស្មាញ​ក្នុង​ជីវភាព​រស់នៅ​ ដោយ​ផ្តោត​លើ​ការ​ចិញ្ចឹម​គោ ខណៈ​ដែល​ការ​ផ្លាស់ប្តូរ​ដ៏​ឆាប់​រហ័ស​នៅ​កម្ពុជា​មិន​បាន​ហុច​ប្រយោជន៍​អ្វី​ដល់​លោក។
persona: កសិករ
byline: ទែន សុខស្រីនិត 
status: done

image: /img/portrait__voices__Prem-Buth--1920.jpg
window_image: portrait__voices__Prem-Buth-old--1920.jpg
mugshot: /img/mugshot__Prem-Buth--400.jpg
youtube: UAvKcZe8xWM
cutline: លោក ​ព្រឹម បុត្រ ​សង្ឃឹម​ថា មេដឹកនាំ​ឃុំ​របស់​លោក​នឹង​បំពេញ​ការងារ​របស់​ពួកគេ​ក្នុងការ​ជួយ​សម្រួល​ដល់​កសិករ​ដើម្បី​នាំ​ទំនិញ​របស់​ពួក​គេ​ទៅ​លក់​នៅ​ទីផ្សារ​ឲ្យ​បាន​ប្រសើរ​ជាង​នេះ។ តែ​លោក​បាន​និយាយ​ដោយ​ខក​ចិត្ត​ថា៖ «‍តែ ខ្ញុំ​បោះ​ឲ្យ​ផ្លាស់ប្តូរ​ហើយ នៅ​តែ​អត់​ដដែល គេ​យក​វិញ​ដដែល»។
credit: អូន ឆេងប៉រ/VOA


dateline: ឃុំ​ត្រាំ​កក់ ខេត្ត​តាកែវ 
location: Takeo
map_pin: ឃុំ​ត្រាំ​កក់
coordinates: 10.9336, 104.6303

translation: /english/profile/voter/voter-prem-buth-farmer-inflation.html
date: 2018-06-26
categories: profile voter
layout: post-main
language: khmer
---


$DATELINE$ គោ​គឺ​ជា​សត្វ​ពាហនៈ​ដែល​លោក ព្រឹម បុត្រ តែងតែ​ចិញ្ចឹម​ជាប់​ជានិច្ច។ 

កសិករ​វ័យ​៣៤​ឆ្នាំ​រូប​នេះ ក្រោក​ពី​ដំណេក​នៅ​ម៉ោង​៥​ភ្លឺ​ជា​រៀងរាល់​ថ្ងៃ ដើម្បី​ចាប់​ ផ្តើម​ធ្វើ​ការងារ​នៅ​លើ​ដីស្រែ​មួយ​ក្បាល​តូច​ដែល​ក្រុម​គ្រួសារ​របស់​លោក​បាន​ប្រកប​របរ​កសិកម្ម​​ជាច្រើន​ជំនាន់​មក​ហើយ។ ការងារ​របស់​លោក​ គឺ​ត្រូវ​មើល​ថែទាំ​គោ​ទាំង​បី​ក្បាល​ពេញ​មួយ​ថ្ងៃ។ លោក​ត្រូវ​ដឹក​គោ​ទាំង​នោះ​ឲ្យ​ស៊ី​ស្មៅ​ និង​ផឹក​ទឹកស្រះ។ បន្ទាប់​មក គោ​ទាំង​បី​ក្បាល​នោះ​ត្រូវ​ភ្ជួរ​ដី។ នៅ​ពេល​ថ្ងៃ​លិច​ លោក ព្រឹម បុត្រ ដឹក​គោ​របស់​លោក​ត្រឡប់​ចូល​ក្រោល​វិញ ហើយ​លោក​ក៏​ត្រឡប់​ទៅផ្ទះ​របស់​លោក​ដែល​ធ្វើ​ពី​ស៊ីម៉ង់​ត៍នៅ​ក្បែរ​ក្រោល​នោះ។ 


{% include map.html %}


ដូច​អ្នក​ជនបទ​ភាគច្រើន​ដែរ លោក ព្រឹម បុត្រ ដាំ​ស្រូវ​ពីរ​ប្រភេទ លើ​ដី​ទំហំ​មួយ​ហិកតា​កន្លះ​របស់​លោក​ និង​រក​ស៊ី​ជួសជុល​កង់​ ម៉ូតូ របស់​អ្នក​ភូមិ​ដើម្បី​បាន​ប្រាក់​កម្រៃ​បន្ថែម។ ភូមិ​របស់​លោក​មាន​ចម្ងាយ​ត្រឹម​តែ ៨០គីឡូម៉ែត្រ ប៉ែក​ខាង​ត្បូង​រាជធានីភ្នំពេញ​ប៉ុណ្ណោះ ប៉ុន្តែ​លោក​បាន​ទៅ​ភ្នំពេញ​ត្រឹម​តែ​បី​ដង​ប៉ុណ្ណោះ។

លោក​មាន​អារម្មណ៍​ថា លោក​ទទួល​រង​ឥទ្ធិពល​ពី​ការ​ប្រែប្រួល​នយោបាយ​ និង​សេដ្ឋកិច្ច​នៅ​ក្នុង​ប្រទេស បើ​ទោះ​បី​ជា​លោក​មិន​យល់​អំពី​វា​ទាំងស្រុង​ក៏​ដោយ។ អ្វី​ដែល​ធ្វើ​ឲ្យ​លោក​មិន​ពេញ​ចិត្ត​បំផុត​គឺ​ ​ផល​ប៉ះពាល់​អវិជ្ជមាន​ពី​ទំនើប​ភាវូបនីយកម្ម ដូចជា​ការ​ឡើង​ថ្លៃ​ឥវ៉ាន់​ និង​ការ​កើន​ឡើង​នៃ​គម្លាត​ចំណូល​ជាដើម ខណៈ​ដែល​ផលប្រយោជន៍​ដូច​ជា ផ្លូវ​កៅស៊ូ ហាក់​ដូច​ជា​មិន​កើត​មាន​នៅ​ក្នុង​សហគមន៍​របស់​លោក​ទេ។

បញ្ហា​ធំ​បំផុត​នៅ​ក្នុង​ជីវិត​របស់​លោក? «គឺ​អត្រា​អតិផរណា»។ នេះ​គឺ​ជា​អ្វី​ដែល​លោក​បាន​លើកឡើង​នៅ​ក្នុង​បទសម្ភាសន៍​ជាមួយ​ VOA នៅ​ក្រោម​ដើម​ដូង​ក្បែរ​ស្រះ​ព្រលិត​មួយ​ ដែល​គោ​របស់​លោក​តែងតែ​ផឹក​ និង​ងូត​ទឹក​នៅ​ទីនោះ។ 
ការ​មិន​ពេញ​ចិត្ត​នឹង​តម្លៃ​ឥវ៉ាន់​ឡើង​ថ្លៃ និង​ការ​ខ្វះខាត​ខាង​សេវា​សាធារណៈ បាន​ជំរុញ​ឲ្យ​លោក​បោះ​ឆ្នោត​ឲ្យ​មាន​ការ​ផ្លាស់ប្តូរ​ថ្នាក់​ដឹកនាំ​ឃុំ កាលពី​ខែ​មិថុនា ឆ្នាំ​២០១៧​ ​នៅក្នុង​ដំណើរការ​បោះឆ្នោត​ក្រុមប្រឹក្សា​ឃុំ​សង្កាត់។ លោក​និង​អ្នកភូមិ​ជាង​៣០០០​នាក់​នៅ​ក្នុង​ឃុំ​ ត្រាំកក់ បាន​បោះឆ្នោត​ជ្រើសរើស​មេឃុំ​ថ្មី​ម្នាក់​ ដែល​មក​ពី​គណបក្សសង្គ្រោះជាតិ​ ដែល​ជា​គណបក្ស​ប្រឆាំង​ដ៏ធំ​បំផុត​មួយ។ លទ្ធផល​នៃ​ការ​បោះឆ្នោត​នោះ​បាន​ធ្វើ​ឲ្យ​គណបក្ស​ប្រឆាំង​ទទួល​បាន​សំឡេង​ឆ្នោត​គាំទ្រ​ថ្នាក់​ឃុំ​សង្កាត់​ច្រើន​បំផុត​នៅ​ក្នុង​ប្រវត្តិសាស្ត្រ​នៃ​គណបក្ស​ប្រឆាំង​នៅ​កម្ពុជា។

ក៏​ប៉ុន្តែ​ ក្រោយ​ពី​មេឃុំ​ចៅសង្កាត់​និង​ក្រុម​ប្រឹក្សា​ឃុំ​សង្កាត់​របស់​គណបក្ស​សង្គ្រោះ​ជាតិ​ទាំងអស់​ឡើង​កាន់​តំណែង​បាន​ប៉ុន្មាន​ខែ ​ពួក​គេ​លែង​បាន​បំពេញ​តួនាទី​របស់​ខ្លួន ដោយ​សារតែ​សាលក្រម​តុលាការ​កាល​ពី​ខែ​វិច្ឆិកា ឆ្នាំ​២០១៧ បាន​បញ្ជា​ឲ្យ​រំលាយ​គណបក្ស​ប្រឆាំង​នេះ​ចោល។ គណបក្ស​ប្រជាជន​កម្ពុជា ដែល​ជា​គណបក្ស​កាន់​អំណាច​យូរ​បំផុត​នៅ​ក្នុង​ប្រទេស បាន​ចោទប្រកាន់​គណបក្ស​ប្រឆាំង​នេះ​ពី​បទ​ក្បត់ជាតិ។

លោក ព្រឹម ​បុត្រ បាន​និយាយ​ថា៖ «‍​ប្រជាជន​បោះ​ឆ្នោត​ឲ្យ​ហើយ [គណបក្ស​សង្គ្រោះ​ជាតិ]។ ដល់​ពេល​មាន​រឿង​អាញ៉េ​អាញ៉ៃ​អីចឹង គឺ​ដោយ​រំលោភ​សិទ្ធិ​យក​តែម្តង។ យើង​បោះឆ្នោត​ដើម្បី​ការ​អភិវឌ្ឍ និង​ការ​ផ្លាស់ប្តូរ។ ដល់នេះ បោះឆ្នោត​ផ្លាស់ប្តូរ នៅតែ​អត់​ដដែល។ គេ​យក​វិញ​ដដែល។ អារម្មណ៍​ដូច​ថា ចង់​អស់​ជំនឿ​ដែរ»។

ការ​បោះឆ្នោត​ជាតិ​ដ៏​សំខាន់មួយ ​គ្រោង​​ធ្វើ​ឡើង​នៅ​ថ្ងៃ​ទី​២៩ ខែ​កក្កដា​ ខាង​មុខ​នេះ ក្នុង​ស្ថានភាព​នយោបាយ​ដ៏​តានតឹង។ លោក ព្រឹម បុត្រ មាន​គម្រោង​នឹង​បោះឆ្នោត​ម្តងទៀត ថ្វីដ្បិត​តែ​លោក​មិន​ប្រាកដ​ថា តើ​គណបក្ស​នយោបាយ​ឬ​បុគ្គល​ណា​​ដែល​លោក​នឹង​បោះឆ្នោត​ឲ្យ​ក៏​ដោយ។ 






{% include window.html

	quotation="«កាន់​លទ្ធិ​ប្រជាធិបតេយ្យ​ត្រូវ បោះឆ្នោត។ ​ខ្ញុំ​បោះឆ្នោត​ដើម្បី​ផ្លាស់ប្តូរ​ឲ្យ​មាន​ជីវភាព​ធូរធារ រីកចម្រើន​ជឿនលឿន​ទៅមុខ បាន​ប្រទេសជាតិ​វា​រីក​លូតលាស់​ទៅមុខ ឲ្យ​បាន​ដូច​ប្រទេស​គេ​ដទៃទៀត​ជុំវិញ​ប្រទេស​យើង។ ដើម្បី​ឲ្យ​ប្តូរ ហើយ​ខ្ញុំ​ចង់​ឲ្យ​បាន​ប៉ុណ្ណឹង‍»។"

	alt="Profile photo of Prem Buth, a farmer and a mechanic in Takeo province’s Tram Kak commune."

	credit="(Aun Chhengpor | VOA Khmer)"

%}

{% include photo-large.html 

	file="/img/profile__prem-buth__mechanic-gear.jpg"

	caption="គ្រឿង​បន្លាស់​ម៉ូតូ​កង់​នៅ​មុខ​ផ្ទះ​របស់​លោក ​ព្រឹម បុត្រ។ ក្រៅពី​ធ្វើ​ស្រែ លោក​ឆ្លៀត​ពេល​រក​ស៊ី​ជួសជុល​កង់ម៉ូតូ​នៅ​ក្នុង​ឃុំ។"

	alt="Motorcycle parts and tools."

	credit="(ខាន់ សុគុំមនោ/VOA)"

	add_padding = true

%}










លោក​ថ្លែង​ថា លោក​មិន​សូវ​ខ្វល់​នឹង​នយោបាយ​ណាស់​ណាទេ។ លោក​គ្រាន់​តែ​ចង់​បាន​ជីវភាព​ល្អ​ប្រសើរ​ជាង​មុន​ប៉ុណ្ណោះ។

លោក ព្រឹម បុត្រ ​និយាយ​ថា៖ «‍ខ្ញុំ​មិន​ប្រកាន់​បក្ស​ណា បក្ស​ណី​ទេ ឲ្យ​តែ​ទិន្នផល​ក្នុង​ស្រុក​ខ្មែរ​កើន ហើយ​អា​នាំ​ចូល​ពីក្រៅ របស់​ប្រើប្រាស់​ផ្សេងៗ​វា​ថោក​តិច​មក! ហើយ​សាំង​ចុះ​ថោក​តិច​មក។ មាន​ផ្លូវ មាន​ភ្លើង​ ឲ្យ​ស្រួល​បួល។ តែ​ប៉ុណ្ណោះ​មក វា​អាច​បាន​ហើយ»។​

លោក​និយាយ​ថា កាល​ពី​ប៉ុន្មាន​ឆ្នាំ​មុន តម្លៃ​ឥវ៉ាន់​ចាំបាច់​នានា​ដែល​ផលិត​នៅ​រោងចក្រ​និង​ម្ហូប​អាហារ ​បាន​ឡើង​ថ្លៃ ប៉ុន្តែ​តម្លៃ​អង្ករ​នៅ​តែ​ដដែល។ លោក​បាន​កាត់​បន្ថយ​ការ​ចិញ្ចឹម​គោ​ពី​ប្រាំពីរ​ក្បាល​មក​នៅ​ត្រឹម​តែ​បី​ក្បាល​ប៉ុណ្ណោះ ដោយ​លោក​បាន​លក់​គោ​ពីរ​ក្បាល​ដើម្បី​យក​លុយ​ទិញ​ជី​ និង​ថ្នាំ​សម្លាប់​សត្វល្អិត​ ដែល​ចាំបាច់​សម្រាប់​ការ​ធ្វើ​ស្រែ​របស់​លោក។ 

ដោយសារ​តែ​កម្ពុជា ជា​ប្រទេស​ដែល​មាន​លទ្ធភាព​ផលិត​ត្រឹម​តែផលិតផល​រោងចក្រ​កាត់​ដេរ​នោះ កម្ពុជា​ពឹង​ផ្អែក​យ៉ាង​ខ្លាំង​ទៅ​លើ​ផលិតផល​នាំ​ចូល​ ដើម្បី​ផ្គត់ផ្គង់​ទៅ​លើ​ជីវភាព​រស់នៅ​របស់​ប្រជាជន​ ដែល​ចេះ​តែ​កើន​ឡើង។ ក្នុង​ឆ្នាំ​២០១៦ កម្ពុជា​បាន​ចំណាយ​អស់​ប្រាក់​១១,៧​ពាន់​លាន​ដុល្លារ​ទៅ​លើ​ផលិតផល​នាំ​ចូល ដោយ​រួម​មាន​ទាំង​ក្រណាត់ ម៉ាស៊ីន គ្រឿង​អេឡិចត្រូនិក ប្រេង និង​រថយន្ត ខណៈផលិតផល​ក្នុង​ស្រុក​សរុប (GDP) មាន​តម្លៃប្រមាណ​២០​ពាន់​លាន​ដុល្លារ។ 

យោង​តាម​ធនាគារ​ពិភពលោក អត្រា​អតិផរណា​របស់​កម្ពុជា​បាន​កើន​ឡើង​ពី​២,៨​ភាគរយ​កាល​ពី​ឆ្នាំ​២០១៥​ ទៅ ៣,៦៩​ភាគរយ​កាល​ពី​ឆ្នាំ​២០១៦ មុន​នឹង​ធ្លាក់​នៅ​សល់​ត្រឹម​២,៦​ភាគរយ​ កាល​ពី​ឆ្នាំ​២០១៧។ ប៉ុន្តែ​លោក ព្រឹម បុត្រ គិត​ថា ផលិតផល​ចេញ​ពី​រោងចក្រ​និង​ផលិតផល​នាំ​ចូល​នៅ​តែ​មាន​តម្លៃ​ថ្លៃ​ដដែល។ លោក​និយាយ​ថា វា​ពិបាក​ណាស់​សម្រាប់​លោក​ក្នុង​ការ​ទិញ​គ្រឿង​បន្លាស់​ដែល​ចាំបាច់​សម្រាប់​មុខរបរ​ជា​ជាង​ជួសជុល​ម៉ូតូ​របស់​លោក ហើយ​វា​កាន់​តែ​ពិបាក​ក្នុង​ការ​ទិញ​គ្រឿង​សម្ភារៈ​ដែល​មាន​តម្លៃ​ថ្លៃ​សម្រាប់​ធ្វើ​ស្រែ។

លោក ព្រឹម បុត្រ បាន​លើក​ឡើង​ថា៖ «‍ដូច​ប្រេង​ម៉ាស៊ីន​អីចឹង ​រាល់​ដង​ធ្លាប់​លក់​មួយ​កំប៉ុង ១ម៉ឺន​៥ពាន់​រៀល​អីចឹង ហើយ​ឥឡូវ​មួយ​កំប៉ុង​ ១ម៉ឺន​៥ពាន់​រៀល លក់​អត់បាន​ទេ ទាល់​តែ​លក់​១ម៉ឺន​៦ពាន់​រៀល​ ទើប​លក់​បាន។ ដល់​អីចឹង របស់​ឡើង​ថ្លៃ យើង​ដាក់​ [បន្លាស់​ម៉ូតូ] ក៏​យក​ថ្លៃ​ដែរ។ ដល់​អីចឹង អតិថិជន​អ្នក​ដាក់ គេ​ចាប់​ផ្តើម​ស្រែក‍​ហើយ»។

ស្រប​ពេល​ជាមួយ​គ្នា​នោះ​ដែរ ទីផ្សារ​សម្រាប់​ផលិតផល​កសិកម្ម​នៅ​ថោក​ដដែល។ លោក ព្រឹម បុត្រ និយាយ​ថា លោក​អាច​ច្រូត​ស្រូវ​បាន​ទិន្នផល​ចន្លោះ​ពី​ពីរ​ទៅ​បី​តោន​រាល់រដូវ ហើយ​លោក​ត្រូវ​ទុក​ទិន្នផល​នោះ​ពាក់​កណ្តាល​សម្រាប់​ហូប ដោយសារ​តែ​លក់​ក៏​មិន​ចំណេញ​បាន​ច្រើន​ដែរ។ លោក​លក់​ស្រូវ​ពាក់​កណ្តាល​ទៀត​ក្នុងតម្លៃ​ប្រមាណ​៨០០​រៀល​ក្នុង​មួយ​គីឡូក្រាម។ ក្នុង​មួយ​ឆ្នាំ ​លោក​លក់​ស្រូវ​បាន​ប្រាក់​ត្រឹម​តែ​២៧៥​ដុល្លារ​ប៉ុណ្ណោះ។



{:.pullquote}
«កសិករ វា​ពឹង​ផ្អែក​លើ​អាហ្នឹង មាន​តែ​លក់ មាន់ គោ បន្លែ តាំង​ពី​ជ្រូក​តាំង​ពី​អី ឲ្យ​ឡើង​ថ្លៃ​តិច​មក។ កុំ​ឲ្យ​តែ​ឡើង​ថ្លៃ​តែ​របស់​គេ​នាំ​មក​ពី​ក្រៅ​មក តែ​របស់​ខ្មែរ​ឯង​វា​ថោក។ រាល់ថ្ងៃ វា​មិន​បាន​ថ្លៃ​សោះ។ ដល់​អីចឹង ប្រាក់​ចំណូល​វា​ក៏​អត់​បាន​ច្រើន។ ​ត្រូវ​មាន​ការ​ត្រួត​ពិនិត្យ​អា​របស់​មក​ពី​ក្រៅ‍»។ ]]



លោក​អាច​លក់​ស្រូវបាន​ប្រាក់​ច្រើន​ជាង​នេះ ​ប្រសិន​បើ​លោក​រង់ចាំ​ឲ្យ​ស្រូវ​នោះ​ស្ងួត​ល្អ​ ប៉ុន្តែ​លោក​មិនមាន​ធនធាន ហេដ្ឋារចនាសម្ព័ន្ធ ​ឬ​ការ​គាំទ្រ​ពី​រដ្ឋាភិបាល​ ឬ​ឧស្សាហកម្ម​ណា​មួយ ដើម្បី​បំពាក់​ឧបករណ៍​សម្ងួត​ស្រូវ​លើ​ដី​របស់​លោក​នោះ​ទេ។ ដោយសារតែ​គ្មាន​ប្រព័ន្ធ​ថ្នាក់​ជាតិ​ ដូចជា​សមាគម​ម៉ាស៊ីន​កិន​ស្រូវ ​​ឬ​ឈ្មួញ​កណ្តាល​ដែល​គួរ​ឲ្យ​ទុក​ចិត្ត​បាន​ នោះ​ ​លោក​ប្រាកដ​ជា​មិនអាច​លក់​ស្រូវ​ស្ងួត​បាន​តម្លៃ​ខ្ពស់​ក្នុង​ពេល​ដែល​ស្រូវ​ឡើង​ថ្លៃ​ខ្លាំង​នោះ​ទេ។ ផ្ទុយ​ទៅ​វិញ លោក ព្រឹម បុត្រ លក់​ស្រូវ​ដែល​មាន​គុណភាព​មិន​សូវ​ល្អ ​ដើម្បី​យក​ប្រាក់​ទិញ​ជី ​និង​ថ្នាំ​សម្លាប់​សត្វ​ល្អិត​សម្រាប់​ធ្វើ​ស្រែ​នៅ​រដូវ​ក្រោយ​ទៀត។ 

លោក​បាន​និយាយ​ថា៖ «‍ខ្ញុំ​លក់​ស្រូវ​ហ្នឹង គឺ​ដើម្បី​យក​ទុន​មក​វិញ​ដើម្បី​ធ្វើ​ស្រែ​នៅ​រដូវ​ក្រោយ​ទៀត»។
ដោយ​គ្មាន​ទីផ្សារ​ដែល​រក​ប្រាក់​ចំណូល​បាន​ច្រើន​ជាង​នេះ​សម្រាប់​ទិន្នផល​កសិកម្ម ឬ​ដោយ​គ្មាន​ការ​គាំទ្រ​ថ្នាក់​ជាតិ​ដល់កសិករ លោក ព្រឹម បុត្រ ​ត្រូវ​រស់នៅ​ដោយ​ខ្វល់​ខ្វាយ​ពី​ជីវភាព​ប្រចាំ​ថ្ងៃ។ លោក​និយាយ​ថា ប្រាក់​ចំណូល​មធ្យមរបស់​គ្រួសារ​លោក មានចំនួន​ប្រហែល​២៥០​ដុល្លារ​ក្នុង​មួយ​ខែ ដែលជា​ប្រាក់​ខែ​របស់​​ភរិយា​លោក ដែល​ជា​គ្រូ​បង្រៀន​នៅ​សាលា​បឋម​សិក្សា​មួយ ហើយ​ប្រាក់​ខែ​នេះ​តែងតែ​ចំណាយ​អស់​យ៉ាង​លឿន ​ដោយ​សារ​តែ​តម្លៃ​ត្រី សាច់ និង​ម្ហូប​អាហារ​ដទៃទៀត​ឡើង​ថ្លៃ​ជា​លំដាប់។ ក្រៅ​ពី​កូន​ប្រុស​ទាំង​ពីរ​នាក់​របស់​លោក លោក​និង​ភរិយា​ ក៏​ត្រូវ​ចិញ្ចឹម​ឪពុក​ម្តាយ​ដែល​ចាស់​ជរា​ផង​ដែរ។ 

ក្រៅ​ពី​នោះ លោក​ក៏​មាន​បញ្ហា​ផ្សេង​ទៀត​ដែរ។ សម្រាប់​កសិករ ជាពិសេស​ក្នុង​ប្រទេស​ដែល​ទទួល​រង​ឥទ្ធិពល​ខ្យល់​មូសុង​ដែល​មាន​រដូវ​ប្រាំង​និង​រដូវវស្សា​ ដូច​ជា​កម្ពុជា​នេះ ប្រព័ន្ធ​ធារាសាស្ត្រ​ដើរ​តួនាទី​យ៉ាង​សំខាន់។ ប៉ុន្តែ​នៅ​ក្នុង​ភូមិ​ត្រពាំង​ឫស្សី​របស់​លោក ព្រឹម បុត្រ មិន​មាន​ប្រព័ន្ធ​ទឹក​សាធារណៈ​ទាល់​តែ​សោះ។ ការណ៍​នេះ​ធ្វើ​ឲ្យ​លោក​ធ្វើ​ស្រែ​បាន​តែ​មួយ​ដង​ទេ​ក្នុង​មួយ​ឆ្នាំ។ 

នៅ​ពេល​ដែល​គ្មាន​ភ្លៀង​ធ្លាក់​គ្រប់គ្រាន់ លោក ព្រឹម បុត្រ បូម​ទឹក​ពី​ស្រះ​ព្រលិត​របស់​លោក​ដាក់​ក្នុង​ស្រែ។ គ្រួសារ​របស់​លោក​ក៏​ដូចជា​គ្រួសារ​ប្រមាណ​៥០០​ទៀត​ដែរ​នៅ​ក្នុង​ភូមិ​ត្រពាំង​ឫស្សី ត្រូវ​ត្រង​ទឹក​ភ្លៀង​សម្រាប់​ហូប​និង​​ប្រើប្រាស់​ប្រចាំ​ថ្ងៃ។



{% include photo.html 

	file="/img/profile__prem-buth__bicycles.jpg"

	caption="ទិដ្ឋភាព​ផ្លូវ​លើ​ភ្លឺស្រែ​ដ៏​តូច​មួយ​នៅ​ភូមិ​ត្រពាំង​ឫស្សី ឃុំ​ត្រាំកក់ ខេត្ត​តាកែវ ដែល​ជា​ទីកន្លែង​រស់នៅ​របស់​លោក ​ព្រឹម បុត្រ។ "

	alt="People ride their bikes along a rural dirt road with palm trees along the horizon."

	credit="(ខាន់ សុគុំមនោ/VOA Khmer)"
%}







លោក ព្រឹម បុត្រ ថ្លែង​ថា៖ «‍ឃុំ​គេ បាន​ទឹក​ស្អាត​ប្រើ​ហើយ អត់​តែ​ភូមិ​ខ្ញុំ។ យើង​ត្រូវការ​ភ្លើង និង​ទឹកស្អាត​ប្រើ»។

លោក ព្រឹម បុត្រ និង​អ្នក​ភូមិ​របស់​លោក ​ក៏​សង្ឃឹម​ថា​ នឹង​មាន​ថ្នល់​កៅស៊ូ​ប្រើប្រាស់​ដែរ។ ផ្លូវ​តែ​មួយ​គត់​ដែល​ភ្ជាប់​ពី​ផ្ទះ​របស់​លោក​ទៅ​កាន់​ផ្សារ ​គឺ​តូច​ចង្អៀត​ណាស់។ អ្នក​ភូមិ​យក​ដី​ស្រែ​នៅ​សង​ខាង​មកធ្វើ​ផ្លូវនេះ។

លោក​និយាយ​ថា៖ «‍មាន​ផ្លូវ​ មាន​អី​ចឹង យើង​ស្រួល នៅពេល​ដែល​យើង​មាន​បន្លែ​ មាន​បង្ការ​អី​ លក់​អីចឹង​ទៅ។ យើង​អាច​ងាយ​ស្រួល​ទៅ​លក់​នៅ​ទីផ្សារ។ វា​អាច​ជួយ​ខ្លះ​ដែរ​ជីវភាព។ ប្រជាជន​យើង​ស្រួល​ថា មាន​ផ្លូវ​មាន​អីចឹង​ទៅ»។

ឈរ​នៅ​លើ​ភ្លឺ​ស្រែ​ ហើយ​សម្លឹង​មើល​គោ​របស់​លោក​ដែល​កំពុង​ស៊ី​ស្មៅ​នៅ​ក្នុង​ស្រែ លោក​ ព្រឹម បុត្រ បាន​ចង្អុល​ទៅ​កាន់​ផ្លូវ​តូចមួយ​ដែល​មាន​ក្រឡុក​ច្រើន​នៅ​ក្នុង​ភូមិ​របស់​លោក ដោយ​លើក​ឡើង​ថា៖ «‍ទេ​ បើ​ក្នុង​ឃុំ​ដូច​ជា​មិន​ដែល​ឃើញ​ជួយ​អីទេ។ ឃុំ​ដូច​មិន​ដែល​ឃើញ​ជួយ​ផ្លូវ​ក្រួស​ក្រហម​អីទេ។ អត់​សោះ។ ហើយ​បើ​ផ្លូវ​នេះ​វិញ គឺ​អ្នក​ភូមិ​ធ្វើ​សុទ្ធ»។

អ្នក​ភូមិ​មិន​ដឹង​ថា តើ​ថ្ងៃ​ណា​ទៅ​ទើប​មាន​ប្រព័ន្ធ​ធារាសាស្ត្រ​និង​ផ្លូវថ្នល់​នៅ​ក្នុង​ភូមិ​នេះ នៅ​ពេល​ដែល​ពេលវេលា​ចេះ​តែ​ទៅ​មុខ ​ហើយ​លោក ព្រឹម បុត្រ កំពុង​តែ​ចាប់​ផ្តើម​គិត​ថា ការ​ធ្វើ​ស្រែ​ប្រហែល​ជា​នឹង​មិន​អាច​ផ្គត់ផ្គង់​ដល់​ជីវភាព​រស់នៅ​ ដែល​លោក​ប្រាថ្នា​ចង់​បាន​នោះ​ទេ។ 

ដោយ​បាក់​ទឹក​ចិត្ត​ក្នុង​ការ​ធ្វើ​ស្រែ ដោយ​សារ​មាន​ឧបសគ្គ​មិន​ចេះ​ចប់​នោះ លោក ព្រឹម បុត្រ ចាប់​ផ្តើម​ផ្តោត​កាន់​តែ​ច្រើន​ទៅ​លើ​អាជីព​ជួសជុល​ម៉ូតូ ដែល​អាច​ឲ្យ​លោក​រក​ប្រាក់​កម្រៃ​បាន​ពី​៥ដុល្លារ​ទៅ​១០​ដុល្លារ​ក្នុង​មួយ​ថ្ងៃ ប្រសិន​បើ​លោក​មាន​អតិថិជន​ច្រើន។ ក៏​ប៉ុន្តែ​ លោក​នៅ​តែ​មិន​បោះបង់​ចោល​គោ​ទាំង​បី​ក្បាល​របស់​លោក​ទេ។

លោក​និយាយ​ថា៖ «‍​ខ្ញុំ​នៅតែ​មើល​គោ​ ព្រោះ​វា​ជា​ផ្នែក​មួយ​នៃ​ជីវិត​របស់​ខ្ញុំ»៕
