---
title: អតីត​យុទ្ធជន ជំពាក់បំណុល និង​​ខក​ចិត្ត
persona: អតីតយុទ្ធជន
summary: នៅ​ពេល​​ប្រយុទ្ធ​ជាមួយ​នឹង​ទាហាន​ខ្មែរ​ក្រហម​កាលពី​ជិត​៣០ឆ្នាំ​មុន លោក យ៉ែម រ៉ាវី​ យ៉ាង​ហោច​ណាស់ មាន​​បាយ​ហូបនិង​​មាន​ប្រាក់​ខែ​​ជាប់​ជា​ប្រចាំ មិន​ដូច​ជីវិត​របស់​លោក​សព្វថ្ងៃនេះ​​ ជា​អ្នក​រត់​រ៉ឺម៉កកង់បីនៅរាជធានី ភ្នំពេញ ទេ។ 
byline:  ទែន សុខស្រីនិត
metrics-byline: Soksreinith, Ten

image: /img/portrait__voices__yem-ravy.jpg
window_image: profile__yem-ravy__sleeping.jpg
mugshot: /img/mugshot__yem-ravy.jpg
youtube: 2WwksBsafDM

dateline: ភ្នំពេញ
location: Phnom Penh
map_pin: ភ្នំពេញ
coordinates: 11.556062, 104.936943

translation: /english/profile/voter/voter-yem-ravy-inequality.html

date:   2018-07-06
categories: profile voter
layout: post-main
language: khmer
---



$DATELINE$ ជា​រៀង​រាល់​ថ្ងៃ​នៅ​ម៉ោង​៥ព្រឹក លោក យ៉ែម⁣ រ៉ាវី ក្រោក​ពី​ដំណេក​លើ​អង្រឹង​ដែល​លោក​បាន​ចង​ភ្ជាប់​នឹង​បង្គោល​រ៉ឺម៉ក​កង់បី​របស់​លោក។ លោក​​ប្រើប្រាស់​បង្គន់​អនាម័យ​សាធារណៈ​ដើម្បី​សម្អាត​ខ្លួន​នៅ​ពេល​ព្រឹក មុននឹង​ទៅ​កន្លែង​ដែល​លោក​ចត​រ៉ឺម៉ក​វិញ ​ដែល​ស្ថិត​នៅក្បែរ​កាស៊ីណូ​ដ៏​ធំមួយ​នៅ​រាជធានី​ ភ្នំពេញ។
នៅពេល​ដែល​ព្រះអាទិត្យ​រះ​ចាំង​ពន្លឺ​លើ​ផ្ទាំង​កញ្ចក់​ពណ៌មាស​ដ៏​ធំ​ស្កឹមស្កៃ​នៃ​សណ្ឋាគារ និង​កន្លែង​កម្សាន្ត​ណាហ្គាវើល (NagaWorld) លោក យ៉ែម រ៉ាវី វ័យ​៤៨ឆ្នាំ ដែល​ជា​អតីត​យុទ្ធជន ​តែងតែអង្គុយ​រង់ចាំ​ដឹក​អ្នក​ដំណើរ។



 
{% include map.html %}




ជា​មនុស្ស​អោនលំទោន និង​សុភាព​រាបសារ លោក យ៉ែម រ៉ាវី ស្វាគមន៍​​អតិថិជន​​របស់​លោក​ដោយ​ស្នាម​ញញឹម ប៉ុន្តែ លោក​មាន​ទឹក​មុខ​ស្រងូតស្រងាត់​​នៅពេល​លោក​គិតអំពី​បំណុល ២០០០ដុល្លារ ដែល​លោក​​បាន​ខ្ចី​មក​ទិញ​រ៉ឺម៉ក​រត់​នៅ​ភ្នំពេញនេះ។

លោក​បាន​និយាយ​ថា៖ «រាល់​ថ្ងៃនេះ ខ្ញុំ​ចេះ​តែ​ព្យាយាម​តស៊ូ​ដើម្បី​ឲ្យ​កូន ឲ្យ​គាត់​មាន​លុយ​ទៅ​រៀន​ទៅ​អី​ហ្នឹង​គេ ហើយ​ដោះស្រាយ​ជីវភាព​ខ្លះ និង​សង​គេ ដែល​យើង​យក​លុយ​ពី​អង្គការ»។

ថ្ងៃ​ណា​សំណាងល្អ លោក យ៉ែម រ៉ាវី រក​ចំណូល​​បាន​ប្រហែល៤០០០០ម៉ឺន​រៀល​។ តែ​ជា​ទូទៅ លោក​រក​បាន​មួយ​ថ្ងៃ​​១២០០០​រៀល​ប៉ុណ្ណោះ។ មួយ​ខែ​ម្តង លោក​ធ្វើ​ដំណើរ​ចម្ងាយ​ជាង​៤៨គីឡូម៉ែត្រទៅ​ផ្ទះ​របស់​លោក​​នៅ​ខេត្តតាកែវ ដើម្បី​បង់​​រំលោះ​ប្រាក់​កម្ចី​ប្រចាំខែ​ឲ្យ​​គ្រឹះស្ថាន​មីក្រូហិរញ្ញ​វត្ថុ​ប្រាសាក់។

លោក​បាន​ថ្លែង​ថា៖ «ខ្ញុំ​​ប្រយ័ត្ន​ណាស់​ ការ​ចាយវាយ ដើម្បី​ជួយ​ដំណោះ​ស្រាយ​ជីវភាព។ តែ​​នៅតែ​យ៉ាប់ នៅតែ​ជំពាក់​គេ នៅតែ​បំណុល»។

នៅ​ផ្ទះ​របស់​លោក​នៅ​ខេត្ត​តាកែវ លោក យ៉ែម រ៉ាវី មាន​​ភរិយានិង​កូនស្រី អាយុ១២ឆ្នាំ រស់​នៅ​ក្រោម​ផ្ទះ​ឈើ​​ប្រក់​ស្បូវ។

ភរិយា​របស់​លោក​ត្បាញ​ហូល​យក​ប្រាក់​ឈ្នួល​ដើម្បី​ផ្គត់ផ្គង់​ថ្លៃ​ចំណាយ​លើ​​ម្ហូប​អាហារ​ប្រចាំ​ថ្ងៃ។ ចំណែក​កូន​ប្រុស​ពីរ​នាក់​ទៀតរបស់​លោក ដែលម្នាក់​អាយុ២១ និង​ម្នាក់​ទៀត​អាយុ២៥ឆ្នាំ ធ្វើការ​ជា​អ្នក​រត់តុ​នៅ​ភោជនីយដ្ឋាន​មួយ​នៅ​ភ្នំពេញ។ ពួកគេ​ក៏​កំពុង​រៀន​ភាសាកូរ៉េ​ក្រៅ​ម៉ោង​ការងារ ដោយ​សង្ឃឹម​ថា នៅ​ថ្ងៃ​ណាមួយ​ពួកគេ​អាចរក​ការងារ​ធ្វើបាន​នៅ​ប្រទេស​កូរ៉េ​ខាងត្បូង ដើម្បី​ជួយ​គ្រួសារ​ឲ្យ​គេច​ផុត​ពី​វដ្ត​នៃ​ភាព​ក្រីក្រ និង​បំណុល ដែល​ប្រជាពលរដ្ឋ​ខ្មែរ​ជាច្រើន​លាន​នាក់​កំពុង​ជួប​ប្រទះ។

សេដ្ឋកិច្ច​កម្ពុជា​កំពុង​តែ​មាន​សន្ទុះ​ខ្លាំង​​នៅក្នុង​ពិភពលោក ដោយ​ពឹងផ្អែក​ខ្លាំង​លើ​ការ​នាំចេញ​ផលិតផល​កាត់ដេរ និង​វិស័យ​ទេសចរ⁣⁣ណ៍ ហើយ​អត្រា​ភាពក្រីក្រ​បាន​ធ្លាក់​ចុះ​ពី​៤៧,៨ភាគរយ នៅឆ្នាំ​២០០៧ មក​សល់​ត្រឹម​១៣,៥ភាគរយ នៅ​ឆ្នាំ​២០១៤ នេះ​បើ​យោង​តាម​ធនាគារ​ពិភពលោក។

ក៏ប៉ុន្តែការ​ថយ​ចុះ​នៃ​អត្រា​ភាព​ក្រីក្រ​នេះ​បាន​ថមថយទៅ ហើយ​ប្រជាពលរដ្ឋ​កម្ពុជា​ប្រមាណ​៤លាន ៥សែននាក់ កំពុង​រស់នៅ​ស្ទើរតែ​ស្ថិត​ក្រោម​បន្ទាត់​នៃ​ភាព​ក្រីក្រ ដែល​មាន​ចំណូលត្រឹមតែ​ប្រមាណ​​៤២០០រៀលប៉ុណ្ណោះ​ក្នុង​មួយ​ថ្ងៃ។ ធនាគារ​ពិភពលោក​បាន​លើក​ឡើង​ថា៖ «ការណ៍នេះ​ឆ្លុះ​បញ្ចាំង​ឲ្យ ឃើញ​ថា ​ប្រជាពលរដ្ឋ​ខ្មែរ​ជាច្រើន​នាក់​ងាយ​រងគ្រោះ​នឹង​ធ្លាក់​ក្នុង​ភាព​ក្រីក្រ នៅ​ពេល​ដែល​កំណើន​សេដ្ឋកិច្ច​ជាប់គាំង​ឬ​នៅពេល​ដែល​មាន​បញ្ហា​​ផ្សេងៗនៅ​ខាង​ក្រៅ​ប្រទេស»។

នៅក្នុង​របាយ​ការណ៍​របស់​ធនាគារ​ពិភពលោក​ ដែល​​ត្រូវ​បាន​​បោះពុម្ពផ្សាយ​កាលពី​ឆ្នាំ​២០១៤ លោក⁣ នាគ សំសេន បាន​សរសេរ​ថា៖ «ការ​បាត់បង់​ប្រាក់​ចំណូល​ក្នុង​មួយ​ថ្ងៃចំនួន១២០០រៀល អាច​នឹង​បណ្តាល​ឲ្យ​ពលរដ្ឋ​ខ្មែរ​ជិត៣លាននាក់​ធ្លាក់​ក្នុង​ភាព​ក្រីក្រ ហើយ​ជា​លទ្ធផល​អាច​ធ្វើឲ្យ​អត្រា​ភាព​ក្រីក្រ​កើន​ដល់​៤០ភាគរយ»។




### «ដើរថយក្រោយ‍» ###

ដូច​លោក​ យ៉ែម រ៉ាវី ដែរ ប្រជា​ពលរដ្ឋ​ខ្មែរ​ជាច្រើន​លាន​នាក់ បាន​ចាកចេញ​ពី​ស្រុក​កំណើត​របស់​ខ្លួន​នៅ​តាម​តំបន់​ជនបទ ដើម្បី​ស្វែងរក​ការងារ​ធ្វើ​នៅ​ទីក្រុង​ភ្នំពេញ និង​តាម​បណ្តា​ទីប្រជុំ​ជន​នានា ដូចជា​នៅ​ខេត្ត​សៀមរាប និង​ខេត្ត​ព្រះសីហនុ។ ហើយ​យុវជន​ជាច្រើន​នាក់​ផ្សេង​ទៀត ដូច​ជា​កូនប្រុស​ទាំងពីរ​របស់​លោក យ៉ែម រ៉ាវី ជឿ​ថា ក្តី​សង្ឃឹម​របស់​ពួកគេ ក្នុងការ​គេច​ចេញ​ពី​ភាព​ក្រីក្រ​មាន​តែ​ចាកចេញ​ទៅ​ធ្វើ​ការ​នៅ​ក្រៅ​ប្រទេស​ប៉ុណ្ណោះ។

លោក យ៉ែម រ៉ាវី បាន​លើក​ឡើង​ថា៖ «អីចឹង​ការ​អភិវឌ្ឍ​លឿន​ហ្នឹង វា​ធ្វើ​ឲ្យ​ប្រជាជន​​តាម​ជនបទ​ដាច់​ស្រយាល​គឺ​ធ្លាក់​ថយ​វិញ​ទេ អត់មាន​ការ​រីក​ចម្រើន​​អី​ខ្លាំង​ទេ មានតែ​​ការ​រីកចម្រើន​​តែ​ក្រុមហ៊ុន​ធំៗ និង​ថ្នាក់​គេ​ខ្ពស់ៗ​ទេ ថ្នាក់​គេ​អ្នក​មាន​លុយ‍»។

លោក យ៉ែម រ៉ាវី និយាយ​ដូច្នេះ​ដោយ​ចង្អុល​ទៅ​កាន់​អគារ​ខ្ពស់ៗ​នៅ​ក្បែរ​កាស៊ីណូ​ណាហ្គា​វើល (NagaWorld)។

នៅតាម​ដង​ផ្លូវ​នៅ​រាជធានី​ ភ្នំពេញ ការ​ផ្លាស់ប្តូរ​បាន​កើត​ឡើង​យ៉ាង​ឆាប់​រហ័ស។ រថយន្ត​ទំនើបៗ​ម៉ាក Range Rovers, BMWs, ហើយ​ពេល​ខ្លះ Rolls-Royce ឬ Lamborghini ឃើញ​មាន​នៅ​តាម​ដងផ្លូវ​ដ៏​ណែនណាន់​​តាន់តាប់​នៅក្នុងរាជធានី ​ភ្នំពេញ។ អ្នក​បើកបរ​រថយន្តទាំង​​នេះ​ភាគច្រើន គឺជា​អ្នក​ប្រើប្រាស់​ផលិតផល​ដែល​មានយីហោ​លំដាប់​អន្តរជាតិ ហើយ​ពួកគេ​ភាគ​ច្រើន​ចំណាយ​ប្រាក់​នៅ​តាម​ហាង​ទំនើបៗ ដូចជា​ហាង​កាហ្វេ Starbucks អាហារដ្ឋាន Burger King និង​ហាង​បរទេស​នានា។ នៅក្បែរ​កន្លែង​ដែល​លោក យ៉ែម រ៉ាវី តែង​តែ​ចត​រ៉ឺម៉ក​របស់​លោក​ជា​រៀង​រាល់​យប់ គឺ​ភោជនីយដ្ឋាន​ជប៉ុន​មួយ​ដែល​កកកុញ​ទៅ​ដោយ​អ្នក​ដែល​មាន​លទ្ធភាព​ចំណាយ​ប្រាក់៨០០០០ម៉ឺន​រៀល ដើម្បី​ហូបអាហារ​មួយ​ចម្អែត​នៅ​ទី​នោះ។

ហើយ​នៅក្បែរ​ច្រក​ទ្វារ​ចូល​កាស៊ីណូ​ណាហ្គាវើល​វិញ គឺ​ពោរពេញ​ទៅ​ដោយ​ជនជាតិ​ខ្មែរ និង​ជនជាតិ​ចិន ចេញចូល​ដើម្បី​លេង​ល្បែង និង​កម្សាន្ត។ សម្រាប់​អ្នក​ដែល​មាន​ប្រាក់​ស្តុកស្តម្ភ​មួយ​ចំនួន​តូច​វិញ ពួក​គេ​មក​លេង​កាស៊ីណូ​នេះ​ដោយ​ជិះ​ឧទ្ធម្ភាគចក្រ និង​ចាកចេញ​ពី​អាកាសយាន្ត​ដ្ឋាន​ដោយ​មាន​រថយន្ត​ម៉ាស៊ីដេស (Mercedes) ទៅ​ចាំ​ទទួល។

កាល​ពី​ឆ្នាំ​មុន អ្នក​ទៅ​លេង​ល្បែង​នៅ​កាស៊ីណូ​ណាហ្គាវើល​នេះ បាន​ចំណាយ​ប្រាក់ ២១,១ពាន់លាន​ដុល្លារ​អាមេរិក ដែល​មាន​ចំនួន​ខ្ពស់​ជាង​ផលិតផល​សរុប​ក្នុង​ស្រុក​របស់​ប្រទេស​កម្ពុជា​សម្រាប់​ឆ្នាំ ​២០១៦ ដែល​មាន​ទឹកប្រាក់​ត្រឹមតែ ២០,០២ ពាន់លាន​ដុល្លារ​តែប៉ុណ្ណោះ។

សម្រាប់​លោក យ៉ែម រ៉ាវី លោក​មិន​អាច​ស្រមៃ​ចាប់​យក​ជីវិត​ដូច​អ្នក​មាន​នៅ​ទីក្រុង​ភ្នំពេញ​នេះ​ទេ ហើយ​លោក​ក៏​មិន​ចង់​ទៅ​ស្រមៃ​ថា លោក​នឹង​មាន​ឱកាស​ទទួល​បាន​ផល​ប្រយោជន៍​ខ្លះ​ពី​ការ​អភិវឌ្ឍ​ ដែល​កំពុង​តែ​កើត​មាន​ឡើង​ក្នុង​ប្រទេស​នេះ​ដែរ។

លោក​បាន​និយាយ​ថា៖ «ប្រជា​ជន​នៅ​តាម​ជនបទ ដូច​ពួក​ខ្ញុំ ធ្លាក់​ថយ​ទៅ​វិញ​ទេ»។

លោក​បាន​បន្ថែម​ទៀត​ថា៖ «អ្នក​ដែល​​គ្មាន​ជំពាក់​គេ បែរ​ទៅ​ជា​ជំពាក់​គេ។ ​ចេះ​តែ​អភិវឌ្ឍ​ទៅៗ ហើយ​យើង​មិន​បាន​យល់ ចេះ​តែ​តាម​គេ ហើយ​ឃើញ​គេ​មាន​សម្ភារៈ​ល្អ ឃើញ​គេ​ជិះ​ម៉ូតូ​ល្អ ឬ​ឃើញ​គេ​ជិះ​ឡាន​ល្អ ចេះ​តែ​តាម​គេ យក​លុយ យក​កាក់​គេ​មក​ទិញ​អត់​មាន​រក​បាន​ខ្លួន​ឯង​ទេ។ អ្នក​ខ្លះ​មួយ​ចំនួន‍»។ 

ជាក់ស្តែង ភាព​មិន​ស្មើគ្នា​នៃ​ចំណូល​នៅ​កម្ពុជា​មាន​គម្លាត​ខ្លាំង។ អ្នក​មាន​ទ្រព្យធន​នៅ​កម្ពុជា ដែល​មាន​ចំនួន​១០ភាគរយ ចំណាយ​ជិត​២ដង លើស​ការ​ចំណាយ​របស់​អ្នក​ដែល​រស់នៅ​ក្នុង​ភាពក្រីក្រ​បំផុត ដែល​មាន​ចំនួន​៤០ភាគរយ នេះ​បើ​យោង​តាម​ធនាគារ​អភិវឌ្ឍ​អាស៊ី​ស្តី​អំពី​ភាព​ក្រីក្រ។

លោក យ៉ែម រ៉ាវី បាន​និយាយ​ថា៖ «គេ​មាន​ចេះ​តែ​មាន​ទៅ។ អ្នក​អត់​ក៏​ចេះ​តែ​អត់​ទៅ។​ អត់​មាន​ខុស​ទេ​ពាក្យ​ហ្នឹង»។

### ‍«ពោរពេញ​ដោយ​ភាព​ភ័យខ្លាច‍» ###

ដោយសារ​តែ​បំណុល លោក យ៉ែម រ៉ាវី រំឭក​ពី​រឿង​ល្អ​កាលពី​ពេល​ដែល​លោក​ធ្លាប់​ធ្វើ​ជា​ទាហាន។

លោក​បាន​ថ្លែង​ថា៖ «ពេល​នេះ​ខុស​ពី​ពេល​មុន។ ពីមុន​យ៉ាង​ហោច​ណាស់ ខ្ញុំ​មាន​គ្រែ​ដេក​យប់ឡើង កាល​ពេល​ធ្វើ​​ទាហាន»។

លោក យ៉ែម រ៉ាវី នៅ​ជា​កុមារ​នៅ​ឡើយ នៅពេល​ដែល​ខ្មែរ​ក្រហម​ឡើង​កាន់អំណាច ហើយ​ឪពុក​ម្តាយ​របស់​លោក​បាន​ស្លាប់​នៅក្នុង​របប​ប្រល័យ​ពូជសាសន៍​នេះ ដែល​បាន​ឆក់​យក​ជីវិត​មនុស្ស​ប្រមាណ​ជាង ១លាន​៧សែន​នាក់។

បងប្អូន​របស់​លោក​បីនាក់ បាន​រួច​រស់រាន​មាន​ជីវិត ហើយ​អ្នក​ទាំង​បួន​ត្រូវបាន​ចិញ្ចឹម​បីបាច់ ដោយ​អ៊ំ​របស់​លោក​នៅ​ខេត្ត​បាត់​ដំបង។ ក្រោយពី​រៀន​ចប់​ថ្នាក់​ទី៧ ដោយសារ​ជីវភាព​ខ្សត់ខ្សោយ ហើយ​ដោយ​សារ​លោក​ត្រូវ​ដើរ​ទៅ​សាលារៀន​ស្ថិត​នៅ​ចម្ងាយ​ប្រហែល​១២គីឡូម៉ែត្រ លោក យ៉ែម រ៉ាវី ក៏​បាន​ឈប់​រៀន។ យោង​តាម​ធនាគារពិភព​លោក ជិត​ពាក់​កណ្តាល​នៃ​ប្រជា​ពលរដ្ឋ​សរុប​របស់​កម្ពុជា រៀន​បាន​ត្រឹម​ថ្នាក់​អនុវិទ្យាល័យ​តែ​ប៉ុណ្ណោះ។

កាលពី​ឆ្នាំ​១៩៨៦ ក្នុងវ័យ​១៧ឆ្នាំ លោក យ៉ែម រ៉ាវី បាន​ស្ម័គ្រ​ចិត្ត​ចូល​បម្រើកង​ទ័ព។ ដំបូង​លោក​ត្រូវ​ទៅ​ឈរ​ជើង​នៅ​ភាគ​ខាង​ជើង ខេត្ត​បាត់ដំបង ហើយ​ក្រោយមក​នៅ​ភ្នំ​វល្លិ៍ ដែល​ជា​សមរភូមិ​ដ៏​ខ្លាំងក្លា​មួយ​រវាង​កម្លាំង​រដ្ឋាភិបាល និង​ពួក​ខ្មែរក្រហម។ នា​ពេល​នោះ លោក យ៉ែម រ៉ាវី រស់នៅ​ដោយ​ភាព​ភ័យខ្លាច។
លោក​បាន​រំឭក​ថា៖ «ជីវិតខ្ញុំគឺភ័យខ្លាចរហូត។ តែបើគិតៗទៅ មនុស្ស​យើង​នរណាក៏អាច​ស្លាប់ដែរ គ្រាន់តែ​មិន​ដឹងពេលណា?»

ទោះ​ជា​យ៉ាង​ណា កាលនោះ​លោក យ៉ែម រ៉ាវី មាន​ប្រាក់​បៀរវត្សរ៍​ជា​ប្រចាំ ហើយ​នៅពេល​ដែល​លោក​ចប់​ភារកិច្ច​យោធា​នៅ​ចុងឆ្នាំ​១៩៩០ លោក​ទទួល​បាន​ដី​មួយ​ប្លង់​តូច​នៅក្នុង​ភូមិ នៅ​ខេត្ត​តាកែវ។ នៅទីនោះ លោក និង​ក្រុម​គ្រួសារ​ធ្វើ​ស្រែ និង​ចិញ្ចឹម​គោ និង​ជួយ​ធ្វើស្រែ​អ្នក​ជិត​ខាង ដើម្បី​បង្វាស់​​កម្លាំង​គោ​មក​ភ្ជួរ​ដី​ស្រែ​របស់​លោក។

លោក យ៉ែម រ៉ាវី បាន​សម្រេច​ចិត្ត​ទៅ​ធ្វើការ​នៅ​ទីក្រុង​ភ្នំពេញ កាលពី​៥ឆ្នាំ​មុន ដើម្បី​រក​ចំណូល​មក​ចិញ្ចឹម​គ្រួសារ។

លោក​បាន​ប្រាប់​ VOA ​ថា៖ «យើង​សម្រាន្ត​នៅ​ហ្នឹង [តាម​ដង​ផ្លូវ​សាធារណៈ] អត់​អស់​លុយ ដើម្បី​យើង​សន្សំ​លុយ​ហ្នឹង ប្រមូល​ដើម្បី​ដោះស្រាយ​ឲ្យ​អង្គការ​ផង ដោះស្រាយ​ជីវភាព​គ្រួសារ​ផង»។ 

លោក​និយាយ​ដូច្នេះ​ដោយ​មាន​ទឹក​មុខ​ក្រៀមក្រំ ហើយ​មក​ទល់​នឹង​​ពេល​នេះ ទោះបីជា​លោក​ឈប់​ធ្វើ​ទាហាន​ក៏ដោយ ក៏​លោក​នៅតែ​បារម្ភ​ពី​សុវត្ថិភាព​ផ្ទាល់ខ្លួន នៅពេល​ដែល​លោក​ត្រូវ​ស្នាក់​នៅតាម​ទី​សាធារណៈ​បែប​នេះ។

លោក​បាន​លើក​ឡើង​ថា៖ «ដេក​តាម​ចិញ្ចើម​ផ្លូវ ​ខ្លាចចេះ តែខ្លាចហើយ។ តែ​មិនដឹង​ធ្វើ​ម៉េច?»






{% include window.html
quotation="«ដេក​តាម​ចិញ្ចើម​ផ្លូវ ​ខ្លាចចេះ តែខ្លាចហើយ។ តែ​មិនដឹង​ធ្វើ​ម៉េច?»"
quotePosition="top-left"
%}

{% include photo-large.html 

file="/img/profile__yem-ravy__tricycle__01.jpg"

caption="«‍លោក យ៉ែម រ៉ាវី យល់ថា ការអភិវឌ្ឍក្នុងទីក្រុងនាពេលបច្ចុប្បន្ននេះ គឺសម្រាប់តែអ្នកមានទេ‍»។ លោក​បាន​លើកឡើងថា៖ «គេ​មាន​ចេះ​តែ​មាន​ទៅ។ អ្នក​អត់​ក៏​ចេះ​តែ​អត់​ទៅ។​ អត់​មាន​ខុស​ទេ​ពាក្យ​ហ្នឹង»។"

credit="(ខាន់ សុគុំមនោ | VOA Khmer)"

add_padding = true

%}





### «ត្រី​មួយ​កន្ត្រក ​ស្អុយ‍​មួយ ស្អុយ​ទាំង​អស់» ###

លោក យ៉ែម រ៉ាវី បាន​អះអាង​ថា លោក​មិន​សូវ​យក​ចិត្ត​ទុកដាក់​នឹង​រឿង​នយោបាយ​ណាស់​ណា​ទេ ប៉ុន្តែ​ព្រឹត្តិការណ៍​មួយ​ចំនួន​នាពេល​ថ្មីៗ​នេះ បាន​ធ្វើ​ឲ្យ​លោក​គិត​ពី​គណបក្ស​គ្រប់គ្រង​អំណាច គឺ​គណបក្ស​ប្រជាជន​កម្ពុជា។

លោក​បាន​លើក​ឡើង​ថា៖ «មិន​ថា​បក្សណា ឬ​បក្ស​ណា​ទេ ឲ្យ​តែ​គាត់​មាន​ឆន្ទៈ​ល្អ​មក​លើ​ប្រជារាស្ត្រ និង​កុំ​ពុក​រលួយ»។

គណបក្ស​ប្រឆាំង​តែ​មួយ​គត់⁣ គឺ​គណបក្ស​សង្គ្រោះជាតិ⁣ ស្ទើរតែ​ដណ្តើម​ជ័យ​ជម្នះ​បាន​នៅក្នុង​ការ​បោះឆ្នោត​ថ្នាក់ជាតិ​កាលពី​ឆ្នាំ២០១៣ ហើយ​រដ្ឋាភិបាល​របស់​លោក​នាយក​រដ្ឋមន្ត្រី ហ៊ុន សែន បាន​ចាត់​វិធានការ​ខ្លាំងៗ​ដើម្បី​យក​ឈ្នះ​ការ​បោះឆ្នោត​ថ្នាក់​ជាតិ ដែល​នឹង​ប្រព្រឹត្ត​ឡើង​នៅ​ថ្ងៃទី២៩ ខែ​កក្កដា​នេះ។

លោក​នាយក​រដ្ឋមន្ត្រី ហ៊ុន សែន ដែល​ជា​មេដឹកនាំ​ដ៏​យូរ​អង្វែង​ម្នាក់​នៅក្នុង​ពិភពលោក បាន​សន្យា​ថា ​នឹង​ដឹកនាំ​ប្រទេស ក្នុង​រយៈពេល​១០ឆ្នាំ​ទៀត ហើយ​ថា នឹង​បង្ក្រាប​រាល់​ការ​គំរាមកំហែង​ណា​មួយ​មក​លើ​ស្ថិរភាព និង​ការ​អភិវឌ្ឍ​នៅ​កម្ពុជា ក្នុងនោះ គឺ‍​មាន​​«​ចលនា​បដិវត្តន៍​ពណ៌‍»។ 
កាល​ពីឆ្នាំ​មុន រដ្ឋាភិបាល​របស់​លោក​នាយក​រដ្ឋមន្ត្រី ហ៊ុន សែន បាន​ដាក់​ពាក្យ​បណ្តឹង ដែល​តុលាការ​បាន​សម្រេច​​ឲ្យ​មាន​ការ​រំលាយ​គណបក្ស​ប្រឆាំង និង​ការ​រារាំង​ដល់​ដំណើរ​ការ​បញ្ចេញ​មតិ​របស់​ក្រុម​អង្គការ​សង្គម​ស៊ីវិល និង​សារ​ព័ត៌មាន​ឯករាជ្យ​មួយ​ចំនួន។ មេដឹកនាំ​គណបក្ស​ប្រឆាំង និង​អ្នក​គាំពារ​សិទ្ធិ​មនុស្ស ត្រូវបាន​ចាប់​ខ្លួន ឬ​ត្រូវ​បង្ខំ​រត់​ភៀស​ខ្លួន​ទៅ​ក្រៅ​ប្រទេស។

ភាព​តានតឹង​នយោបាយ​​កើន​ឡើង​កាន់​តែ​ខ្លាំង ហើយ​លោក យ៉ែម រ៉ាវី ថា បញ្ហានេះ​បាន​ធ្វើ​ឲ្យ​ភ្ញៀវ​ទេសចរ​បរទេស​ថយចុះ ដែល​ប៉ះពាល់​ដល់​ចំណូល​របស់​លោក និង​អ្នក​រត់​រ៉ឺម៉ក​​ផ្សេងៗ​ទៀត។

លោក​បាន​លើក​ឡើង​ថា៖ «​ប៉ះពាល់​ច្រើន។ កាល​ពីមុន ភ្ញៀវ​មក​ដប់​អីចឹង ហើយ​ដល់​ពេល​ឥឡូវ​គាត់ [រដ្ឋាភិបាល] បំបែក​ ដូចថា រំលាយ​គណបក្ស​ហ្នឹង​ទៅ ភ្ញៀវ​ធ្លាក់​ថយ​វិញ។ ធ្លាក់​ថយ​មួយ​រយៈ។ ឥឡូវ​គ្រាន់​ឃើញ​ងើប​វិញ​បន្តិច»។

កាល​ពី​ឆ្នាំ​២០១៣ លោក យ៉ែម រ៉ាវី បាន​បោះឆ្នោត​ឲ្យ​គណបក្ស​ប្រជាជន​កម្ពុជា ដោយ​លោក​ជឿ​ថា គណបក្ស​នេះ​នៅ​មាន​បំណង​បម្រើ​ប្រជា​ពលរដ្ឋ​នៅឡើយ។

លោក​បាន​និយាយ​ថា៖ «កាល​ពី​មុន រដ្ឋ​គាត់​បាន​និយាយ​ថា ឲ្យ​រាស្ត្រ​មាន​មុន​រដ្ឋ។ ប៉ុន្តែ​ឥឡូវ អត់​មាន​រាស្ត្រ​មាន​មុន​រដ្ឋ​ទេ។ មាន​តែ​រដ្ឋ​មាន​មុន​រាស្ត្រ។ ឥឡូវ​ដល់​ពេល​រដ្ឋ​មាន​ហើយ គួរតែ​អភិវឌ្ឍរាស្ត្រ​ឲ្យ​ធូរស្រាល​ខ្លះ​ទៅ!»
លោក រ៉ាវី បាន​និយាយ​ថា អំពើ​ពុក​រលួយ​គឺជា​សត្រូវ​ពិតប្រាកដ​របស់​ប្រជាពលរដ្ឋ ហើយ​ថា មេដឹកនាំ​តាម​ភូមិ​ឃុំ គឺជា​អ្នក​ដែល​ឆ្លើយតប នឹង​តម្រូវការ​របស់​ប្រជាពលរដ្ឋ ជាង​អ្នក​តាក់តែង​ច្បាប់​នៅ​រាជធានី​ភ្នំពេញ។

នៅ​ពេល​ដែល​សួរ​ថា​ តើ​លោក​នឹង​ទៅ​បោះឆ្នោត នៅខែ​កក្កដា​ខាង​មុខ​នេះ​ទេ លោក យ៉ែម រ៉ាវី បាន​ឆ្លើយ​ថា លោក​ទៅ​បោះឆ្នោត​រាល់​អាណត្តិ ហើយ​លោក​បោះឆ្នោត​ឲ្យ​បុគ្គល ឬ​គណបក្ស​ណា ដែល​មាន​ឆន្ទៈ​បម្រើ​ប្រជាពលរដ្ឋ​ដោយ​ស្មោះត្រង់។

ប៉ុន្តែ លោក​ក៏​បាន​បញ្ជាក់​ដែល​ថា៖ «គេ​ថា ​ត្រី​មួយ​កន្ត្រក ស្អុយ​មួយ ​ស្អុយ​ទាំងអស់។ អីចឹង ត្រី​មួយ​កន្ត្រក វា​មាន​អត់​ស្អុយ និង​ស្អុយ។ អីចឹង កាលណា​ស្អុយ​មួយ ឬ​ពីរ​ហ្នឹង វា​ស្អុយ​ទាំង​អស់​ហើយ»៕
