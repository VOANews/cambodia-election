---
title: មុន​ការ​បោះ​ឆ្នោត អ្នក​កាសែត​ប្រៀប​ដូច​ជា​«ដើមឈើ​ខ្ពស់» ត្រូវ​ខ្យល់​បក់បោក
summary: ការ​បង្ក្រាប​លើ​សេរីភាព​ក្នុងការ​បញ្ចេញ​មតិ បាន​បណ្តាល​ឲ្យ​សេរីភាព​សារព័ត៌មាន​ខ្ទេចខ្ទាំ ដោយ​គេ​ឃើញ​អ្នក​សារព័ត៌មាន​ត្រូវបាន​ជាប់​ឃុំ ឬ​ក៏​រត់​ភៀស​ខ្លួន ខណៈ​ដែល​ប្រជាពលរដ្ឋ​កម្ពុជា​មាន​ការ​ប្រុងប្រយ័ត្ន​ក្នុងការ​និយាយ​ស្តីនៅ​តាម​ទីសាធារណៈ មុនការ​បោះឆ្នោត​ថ្នាក់​ជាតិ នៅ​ថ្ងៃទី២៩ ខែកក្កដា​នេះ។ 
byline: ស៊ុន ណារិន និង ​ទែន សុខស្រីនិត
metrics-byline: Soksreinith, Ten; Narin, Sun

image: https://gdb.voanews.com/8279B3DB-D70D-46BE-9871-7D9C387F555E_w1023_h575_s.jpg
cutline: រូបឯកសារ៖ ព័ត៌មានស្តីអំពី​ការ​បិទ​កម្មវិធីផ្សាយ​របស់​វិទ្យុ​អាស៊ីសេរី និង​វិទ្យុ​សំឡេង​សហរដ្ឋអាមេរិកដោយ​សារ​ការ​ដាក់​គំនាប​ពី​រដ្ឋាភិបាល​កម្ពុជា ត្រូវបានបោះពុម្ព​ផ្សាយ​នៅ​លើ​ទំព័រ​មុខ​នៃ​កាសែត ​ឌឹខេមបូឌា ដេលី កាលពីថ្ងៃទី២៩ ខែសីហា ឆ្នាំ២០១៧។ 
credit: ហ៊ាន សុជាតា | VOA Khmer

dateline: ភ្នំពេញ
translation: /english/feature/media-crackdown-in-cambodia.html

date: 2018-07-26
categories: feature
layout: post-centered
language: khmer
---


កាល​ពី​មួយ​ឆ្នាំ​មុន លោក ម៉ម មុនីរតន៍ អតីត​អ្នក​យក​ព័ត៌មាន​របស់​វិទ្យុ​អាស៊ីសេរី បាន​បន្លឺ​សំឡេង​របស់​លោក​ ​ក្នុង​ចំណោម​សំឡេង​អ្នក​ល្បី​ផ្សេង​ទៀត​នៅ​កម្ពុជា។ សំឡេង​របស់​លោក​បន្លឺ​​ចេញ​ពី​វិទ្យុអាស៊ី​សេរី​រៀងរាល់​ការ​ផ្សព្វផ្សាយ​ព័ត៌មាន​ពេល​យប់ ខណៈ​ដែល​លោក​បាន​រាយការណ៍​អំពី​បញ្ហា​រសើប​មួយ​ចំនួន រួម​មាន​ជម្លោះ​នៅ​តាម​ព្រំដែន បញ្ហា​នយោបាយ និង​បណ្តឹង​នៅ​តុលាការ​ជាដើម។

បច្ចុប្បន្ន​នេះ លោក ម៉ម មុនីរតន៍ បាន​ក្លាយ​ខ្លួន​ជា​កសិករ​ម្នាក់ ដែល​ពឹង​ផ្អែក​លើ​ដី​ទំហំ​តូច​មួយ​ ដោយ​លោក​​ដាំ​ដើម​ស្វាយនិង​ក្រូច​ឆ្មារ។ លោក​បាន​ស្នើ ​VOA កុំ​ឲ្យ​​បញ្ចេញ​​ព័ត៌មានអំពីទីតាំង​ចម្ការ​របស់​លោក ដោយ​លោក​ភ័យ​ខ្លាច​ថា អាជ្ញាធរ​អាច​កំណត់​​ទីកន្លែង​លោក​កំពុង​រស់នៅ​ជា​មុខ​សញ្ញា​អ្វី​មួយ។

លោក ម៉ម មុនីរតន៍ មាន​ប្រសាសន៍​ថា ការ​សម្រេច​ចិត្ត​ចាក​ចេញ​ពី​វិស័យ​សារព័ត៌មាន​ ទៅ​ប្រកប​របរ​កសិកម្ម មិន​មែន​ជា​ជម្រើស​របស់​លោក​នោះ​ទេ ប៉ុន្តែ​វា​ជា​ការ​ចាំបាច់​មួយ។

ខណៈ​ដែល​មាន​ការ​បង្រ្កាប​ជា​បន្តបន្ទាប់​ទៅ​លើ​សេរីភាព​នៃ​ការ​បញ្ចេញ​មតិ និង​សេរីភាព​សារព័ត៌មាន​នៅ​កម្ពុជា វិទ្យុ​អាស៊ីសេរី​បាន​ក្លាយ​ជា​មុខ​សញ្ញា​របស់​​រដ្ឋាភិបាល​កម្ពុជា ដោយ​ការ​យក​លេស​អំពី​ការ​បង់​ពន្ធ។

វិទ្យុ​អាស៊ីសេរី​បាន​បិទ​ដំណើរការ​ផ្សាយ​ព័ត៌មាន​របស់​ខ្លួន​នៅ​រាជធានី ភ្នំពេញ ដោយ​លើក​ឡើង​អំពី​ការ​គំរាម​កំហែង​ប្រឆាំង​នឹង​អ្នក​យក​ព័ត៌មាន។ ប៉ុន្តែ​ ការណ៍​នេះ​មិន​បាន​ធ្វើ​ឲ្យ​រដ្ឋាភិបាល​អស់​ចិត្ត​នៅ​ឡើយ​ទេ។ រដ្ឋាភិបាល​កម្ពុជា​ក៏​បាន​ប្រកាស​ថា ​ការ​រក្សា​ទំនាក់​ទំនង​ជាមួយ​ស្ថាប័ន​វិទ្យុ​មួយ​នេះ គឺ​ខុស​ច្បាប់។

ឥឡូវ​នេះ អតីត​អ្នក​យក​ព័ត៌មាន​វិទ្យុ​អាស៊ីសេរី ប្រមាណ​៥០នាក់ និង​អ្នក​បច្ចេកទេស​វិទ្យុ​ផង​ដែរ កំពុង​រស់នៅ​ក្នុង​ភាព​ភ័យ​ខ្លាច។ អ្នក​ខ្លះ​ក៏​កំពុង​លាក់​ខ្លួន​ផង​ដែរ។ អ្នក​ផ្សេង​ទៀត​បាន​ឈប់​ធ្វើ​ការងារ​ជា​អ្នក​កាសែត។

អ្នក​យក​ព័ត៌មាន​របស់​វិទ្យុអាស៊ីសេរី​ចំនួន​ពីរ​នាក់ មាន​វាសនា​មិន​ល្អុ។ ​ពួកគេ​ត្រូវ​បាន​ចាប់​ខ្លួន​កាល​ពី​ខែវិច្ឆិកា ឆ្នាំ​២០១៧ និង​ត្រូវ​បាន​ឃុំឃាំង​ក្នុង​ពន្ធនាគារ ដោយ​រង​ការ​ចោទ​ប្រកាន់​ពី​បទ​ផ្តល់​ព័ត៌មានទៅ​ឲ្យ​បរទេស និង​ផលិត​វីដេអូ​អាសអាភាស។

លោក ម៉ម មុនីរតន៍ មាន​ប្រសាសន៍​ថា៖ «ខ្ញុំ​បូជា​ជីវិត​របស់​ខ្ញុំ​ដើម្បី​ការងារ។ ឥឡូវ​នេះ​ខ្ញុំ​ចង់​នៅ​ស្ងៀម​ស្ងាត់ និង​រស់​ជា​ប្រជាពលរដ្ឋ​សាមញ្ញ។ ការ​ដែល​យើង​ល្បី​ ដូច​ជា​ដើម​ឈើ​មួយ​ដើម​ដែល​ខ្ពស់ គឺ​តែង​តែ​ត្រូវ​ខ្យល់​បក់​បោក»។




### ដើម​ឈើ​ខ្ពស់​ត្រូវ​រង​ខ្យល់​បក់បោក ### 

មិន​ត្រឹម​តែ​វិទ្យុ​អាស៊ី​សេរី​​ប៉ុណ្ណោះ​ទេ ដែល​ត្រូវ​រង​ការ​បង្រ្កាប​នោះ។ នៅ​មុន​ការ​បោះឆ្នោត​ជាតិ​​ថ្ងៃទី​២៩ ខែកក្កដា សេរីភាព​សារព័ត៌មាន​ត្រូវ​បាន​រឹត​បន្តឹង​យ៉ាង​ខ្លាំង។ អ្នក​កាសែត និង​អ្នក​តស៊ូ​មតិ​លើ​ផ្នែក​ប្រព័ន្ធ​ផ្សព្វផ្សាយ​បាន​និយាយ​ថា ស្ថានភាព​បច្ចុប្បន្ន គឺ​អាក្រក់​បំផុត​ក្នុង​ប្រវត្តិ​ការងារ​របស់​ពួកគេ ដោយសារ​អ្នក​សារព័ត៌មាន​ជា​ច្រើន​នាក់​បាន​ចាប់​ផ្តើម​រឹតត្បិត​ការ​សរសេរ​ព័ត៌មាន​​របស់​ខ្លួន​ (Self-censorship) ​ហើយ​អ្នក​ខ្លះ​ទៀត​​ត្រូវ​លា​ឈប់​ពី​អាជីព​មួយ​នេះ។ ​ក្នុង​ករណី​ផ្សេង​ទៀត ពួកគេ​ត្រូវ​បង្ខំ​ចិត្ត​ចាក​ចេញ​ពី​ប្រទេស។

កាសែត​ភាសា​អង់គ្លេស​ដ៏​ល្បី​មួយឈ្មោះ ឌឹ ខេមបូឌា ដេលី (The Cambodia Daily) ត្រូវ​បាន​បង្ខំ​ឲ្យ​បិទទ្វារ កាល​ពី​ខែកញ្ញា ឆ្នាំ​២០១៧ ដោយ​សារ​រដ្ឋាភិបាល​តម្រូវ​ឲ្យ​បង់​ពន្ធ​ចំនួន៦,៣លានដុល្លារ។ បន្ទាប់​មក​កាសែត​ដ៏​ល្បី​មួយ​ទៀត​គឺកាសែត​ភ្នំពេញ​ប៉ុស្តិ៍ ក៏​បាន​ប្រឈម​នឹង​ការ​បង់​ពន្ធ​ដូចគ្នា​ដែរ។ កាល​ពី​ខែ​ឧសភា ម្ចាស់​កាសែត​នេះ ដែល​ជា​ជនជាតិ​អូស្រ្តាលី​ បាន​លក់​កាសែត​មួយ​នេះ​ ទៅ​ឲ្យ​ម្ចាស់​ក្រុមហ៊ុន​ទំនាក់ទំនង​សាធារណៈ​មួយ ដែល​ធ្លាប់​បាន​បំពេញ​ការងារ​ឲ្យ​លោកនាយករដ្ឋមន្រ្តី ហ៊ុន សែន។


{% include photo-half-column.html 
 file="https://gdb.voanews.com/D8D169E1-9C56-41B4-8BA7-F75E5661A054_w640.jpg"
caption="កាសែត ​ឌឹខេមបូឌា ដេលី បោះពុម្ព​ផ្សាយ​ជាលើក​ចុងក្រោយរបស់​ខ្លួន ដោយដាក់​ចំណង​ជើង​អត្ថបទ​នៅ​ទំព័រមុខថា «‍កម្ពុជាធ្លាក់ក្នុង​អំណាច​ផ្តាច់ការ»។"
credit="(រូបភាពដោយកាសែត ឌឹខេមបូឌា ដេលី)"

%}





របាយការណ៍​ថ្មី​របស់​អង្គការ​អ្នក​រាយការណ៍​ព័ត៌មាន​គ្មាន​ព្រំដែន (Reporters Without Borders) ដែល​ត្រូវ​បាន​ចេញ​ផ្សាយ​កាល​ពី​ពេល​កន្លង​ទៅ​នេះ បង្ហាញ​ថា ប្រទេស​កម្ពុជា​ជាប់​​លំដាប់​ថ្នាក់​លេខ​១៤២​ ក្នុង​ចំណោម​១៨០​ប្រទេស ដែល​មាន​​សេរីភាព​សារព័ត៌មាន​ធ្លាក់​ចុះ​យ៉ាង​ខ្លាំង។ សេរីភាព​សារព័ត៌មាន​នៅ​កម្ពុជា​​ធ្លាក់​ចុះ​១០​ថ្នាក់ ដែល​ជា​ការ​ធ្លាក់​ចុះ​ដ៏​ច្រើន​នៅ​ក្នុង​តំបន់​អាស៊ី​ប៉ាស៊ីហ្វិក។

របាយការណ៍​នេះ​បាន​បញ្ជាក់​ថា ប្រទេស​កម្ពុជា​ហាក់​ដូច​ជា​មាន​ទំនោរ​ទៅ​កាន់មាគ៌ា​ដូច​គ្នា នឹង​ប្រទេស​ចិន ​បន្ទាប់​ពី​មាន​ការ​បិទ​សារព័ត៌មាន​ឯករាជ្យ​មួយ​ចំនួន។ របាយការណ៍​នេះ​បាន​ឲ្យ​ដឹង​ក្នុង​ន័យ​ដើម​​ថា៖ «ប្រទេស​កម្ពុជា​ទំនង​ជា​ធ្លាក់​ចុះ​ដែល​គួរ​ឲ្យ​គ្រោះថ្នាក់​បំផុត គឺ​ដូច​នឹង​ប្រទេស​ចិន បន្ទាប់​ពី​មាន​ការ​បិទ​សារព័ត៌មាន​ឯករាជ្យ​ជា​ច្រើន»។

អ្នក​យក​ព័ត៌មាន​ម្នាក់​របស់​កាសែត​ភ្នំពេញប៉ុស្តិ៍ លោក ផាក់ ស៊ាងលី បាន​លើក​ឡើង​ថា ស្ថានភាព​នយោបាយ និង​សារព័ត៌មាន​ពាក់ព័ន្ធ​គ្នា។

លោក​មាន​ប្រសាសន៍​ថា៖ «បញ្ហា​នយោបាយ គឺ​ដូច​ជា​កម្តៅ ហើយ​ប្រព័ន្ធ​ផ្សព្វផ្សាយ​គឺ​ដូច​ជា​ទឹកកក»។

លោក ផាក់ ស៊ាងលី បាន​ធ្វើ​ការ​នៅ​កាសែត​ភ្នំពេញ​ប៉ុស្តិ៍​រយៈពេល​៨​ឆ្នាំ​ហើយ​ ​រហូត​មក​ដល់​ពេល​នេះ។ លោក​បញ្ជាក់ថា ស្ថានភាព​នយោបាយ​បច្ចុប្បន្ន គឺ​លំបាក​បំផុត​សម្រាប់​អាជីព​របស់​លោក។

លោក​មាន​ប្រសាសន៍​ថា៖ «ខ្ញុំ​មាន​រឿង​ជា​ច្រើន​ក្នុង​ដៃ តែ​ការ​បោះឆ្នោត​ខិតជិត​មក​ដល់ ដូច្នេះ​យើង​ត្រូវ​តែ​ប្រុងប្រយ័ត្ន និង​គិត​ពី​សុវត្ថិភាព។ ក្នុង​ពេល​ហ្នឹង វា​អត់​មាន​អ្នក​ណា មក​ហាមឃាត់​យើង​មិន​ឲ្យ​រាយការណ៍​ពី​ព័ត៌មាន​របស់​យើង​ទេ។ ប៉ុន្តែ​ដោយសារ​តែ​មើល​ឃើញ​ស្ថានភាព​អីចឹង។ យើង​ខ្លួន​ឯង ដូចជា​មាន​អារម្មណ៍​ថា ដូច​ជា​ដក​ដៃ ឬ​មួយ​ក៏​មិន​សូវ​រាយការណ៍​រិះគន់​ខ្លាំងៗ ដូចអស់​ពី​ទំហឹង​ចិត្ត​របស់​យើង​ណា៎»។

លោក​បាន​បន្ត​ថា ​ដោយសារ​ស្ថានភាព​បែប​នេះ លោក​ក៏​បាន​កាត់​បន្ថយ​ការ​ចុះ​ទៅ​យក​ព័ត៌មាន​នៅ​តាម​បណ្តា​ខេត្ត​ ដែល​ភាគ​ច្រើន​លោក​រាយការណ៍​អំពី​ការ​កាប់​បំផ្លាញ​ព្រៃឈើ និង​ការ​នាំ​ចេញ​ឈើ​ទៅ​ក្រៅ​ប្រទេស។

ភរិយា​របស់​លោក គឺ​អ្នកស្រី ឈីវ ហុង បាន​ទទូច​ឲ្យ​លោក​ឈប់​ធ្វើ​ជា​អ្នក​កាសែត ដោយសារ​អ្នកស្រី​ព្រួយ​បារម្ភ​អំពី​សុវត្ថិភាព​របស់​ស្វាមី​និង​កូន​ប្រុស​អាយុ​៩​ឆ្នាំ និង​កូនស្រី​អាយុ​៦​ឆ្នាំ​របស់​អ្នកស្រី​។ បើទោះ​ជា​លោក ផាក់ ស៊ាងលី ចង់​បន្ត​អាជីព​មួយ​នេះ​​ក៏​ដោយ ក៏​លោក​មិន​ច្បាស់​ថា​ លោក​នឹង​បន្ត​ផ្សព្វផ្សាយ​ព័ត៌មាន​រសើប​ទៀត​ឬ​យ៉ាង​ណា​ទេ។

អ្នក​យក​ព័ត៌មាន​របស់​វិទ្យុ​សំឡេង​​ប្រជាធិបតេយ្យ (Voice of Democracy) គឺ​លោក ពៅ មេត្តា មាន​ប្រសាសន៍​ថា ការ​រាយការណ៍​គឺ​មិន​ដូច​មុន​នោះ​ទេ ដោយ​សារ​រឿង​រសើប​មួយ​ចំនួន ត្រូវ​រក្សា​ទុក​សិន​​ មិន​ទាន់​អាច​រាយការណ៍​នៅ​ពេល​នេះ​​បាន​ទេ។

លោក ពៅ មេត្តា អាយុ​៣៤​ឆ្នាំ បាន​បម្រើការ​ឲ្យ​ស្ថាប័ន​​​​វិទ្យុ​សំឡេង​​ប្រជាធិបតេយ្យ (VOD) ​ជិត​១០​ឆ្នាំ​មក​ហើយ។
លោក​មាន​ប្រសាសន៍​ថា៖ «ការ​ពិត​បារម្ភ​ដែរ គិត​ថា​ស្ថាប័ន​មាន​ហានិភ័យ​ច្រើន ព្រោះ​យើង​មើល​ផ្លូវ​ច្បាប់ ហាក់​ដូចជា​គិត​ថា​ វា​មិន​ប៉ះពាល់​អីចឹង​ទេ។ គិត​ថា​ វា​អាច​មាន​ហេតុ​ផល​នយោបាយ ​អី​ខ្លះ។ យើង​បារម្ភ​ខ្លាច​ប៉ះពាល់​ស្ថាប័ន»។

កាល​ពី​ខែសីហា វិទ្យុ​សំឡេង​ប្រជាធិបតេយ្យ (VOD) ដែល​តែង​តែ​រិះគន់​រដ្ឋាភិបាល ក៏​ត្រូវ​បាន​ស្ថានីយ៍​វិទ្យុ​តូចៗ​ឈប់​ជួល​ម៉ោង​ឲ្យ​ផ្សព្វផ្សាយ​ផង​ដែរ ដោយ​ពុំ​មាន​បញ្ជាក់​មូលហេតុ។ វិទ្យុអាស៊ីសេរី និង​វិទ្យុ​សំឡេង​សហរដ្ឋអាមេរិក​ ក៏​ជួប​នឹង​បញ្ហា​ដូច​គ្នា​នេះ​ដែរ។ ការណ៍​នេះ​បណ្តាល​ឲ្យ​ស្ថាប័ន​ព័ត៌មាន​ VOD អាច​ផ្សាយ​បាន​តែ​តាម​ទំព័រ​ហ្វេសប៊ុក​របស់​ខ្លួន ដែល​មាន​អ្នក​ចុច ​Likes ​ប្រមាណ​៩សែន​នាក់។

ស្ថិត​ក្នុង​ស្ថានភាព​បែប​នេះ លោក ពៅ មេត្តា ក៏​ត្រូវ​បាន​ក្រុម​គ្រួសារ និង​មិត្តភក្តិ ណែនាំ​ឲ្យ​ប្រុងប្រយ័ត្ន​ក្នុង​ការ​សរសេរ​ ហើយ​អ្នក​ខ្លះ​ទៀត​​ជំរុញ​ឲ្យ​លោក​ដូរ​ការងារ​តែ​ម្តង។ 

លោក​បាន​ថ្លែង​ប្រាប់​ VOA ​ថា៖ «ឪពុក​ក្មេក​ខ្ញុំ​គាត់​ប្រាប់​ថា សរសេរ​ហ្នឹង សូម​ឲ្យ​ប្រយ័ត្ន​ប្រយែង​ខ្លួន។ ទាំង​មិត្តភក្តិ ក៏​លើក​ឡើង​ប្រហាក់​ប្រហែល​គ្នា​ដែរ។ ហើយ​អ្នក​ខ្លះ​ទៀត ក៏​ស្នើ​ឲ្យ​យើង​ឈប់​តែ​ម្តង។ គាត់​ថា គួរតែ​រើស​ជម្រើស​ការងារ​អីផ្សេង»។

លោក ពៅ មេត្តា បាន​បន្ថែម​ទៀត​ថា រហូត​មក​ដល់​ពេល​នេះ ប្រភព​ព័ត៌មាន ជា​ពិសេស​អ្នក​វិភាគ ​អ្នក​ស្រាវជ្រាវ និង​មន្រ្តី​សង្គម​ស៊ីវិល លែង​ផ្តល់​បទសម្ភាសន៍​ដូច​មុន​ទៀត​ហើយ ដោយសារ​ពួកគេ​មាន​ភាព​ភ័យ​ខ្លាច។

លោក​បាន​បញ្ជាក់​ថា៖ «ខ្ញុំ​មើល​ទៅ​ស្ថានភាព​ហ្នឹង ប្រហែល​ជា​មិន​មានអី​ប្រែប្រួល​ទេ តាំងពី​មាន​ការ​បិទ​មក ដូច​ជា​នៅ​មាន​លក្ខណៈ​ប្រហាក់​ប្រហែល​ហ្នឹង​ដដែល នៅ​តែ​មាន​ការ​ប្រុងប្រយ័ត្ន។ ខ្ញុំ​មើល​ភាព​ប្រសើរ​ដូចជា​អត់​មាន​ទេ បារម្ភ​ខ្លាច​អាច​នឹង​ប៉ះពាល់​ថែមទៀត»។

នៅ​ក្នុង​របាយការណ៍​មួយ​ដែល​ចេញផ្សាយ​នៅ​ខែមិថុនា អ្នកជំនាញ​ខាង​សិទ្ធិ​មនុស្ស​របស់​អង្គការ​សហប្រជាជាតិ​បាន​លើកឡើង​ថា ពួកគេ​មាន​ការ​ព្រួយ​បារម្ភ​យ៉ាង​ខ្លាំង​ចំពោះ​ស្ថានភាព​ប្រព័ន្ធ​ផ្សព្វផ្សាយ នៅ​មុន​ការ​បោះឆ្នោត​នៅ​ថ្ងៃទី​២៩ ខែកក្កដា ដោយ​លើកឡើង​អំពី​ក្រមប្រតិបត្តិ​ថ្មី​របស់​គណៈ​កម្មាធិការជាតិ​រៀបចំ​ការ​បោះឆ្នោត ដែល​ពួកគេ​ចាត់​ទុក​ថា​ មាន​លក្ខណៈ​រឹត​បន្តឹង​ខ្លាំង​លើ​អ្នក​កាសែត។

នៅ​ក្នុង​ចំណោម​ការ​រឹតបន្តឹង​ទាំង​នោះ ចំណុច​មួយ​បាន​លើក​ឡើង​ថា អ្នក​កាសែត​មិន​អាច​បង្កើត​នូវ​«ការ​ភ័ន្ត​ច្រឡំ និង​ការ​បាត់បង់​ទំនុក​ចិត្ត»​ និង​មិន​ត្រូវ​អនុញ្ញាត​ឲ្យ​បញ្ចេញ​នូវ«​មតិ​ផ្ទាល់​ខ្លួន ឬ​ក៏​បុរេវិនិច្ឆ័យ»​ឡើយ។








{% include photo-large.html 
	file="https://gdb.voanews.com/3FE9A9D9-18F7-4A8E-82FE-604B3C0B034D_w1023_s.jpg"
caption="លោក អូន​ ភាព អតីត​អ្នក​សារព័ត៌មាន​ឲ្យ​កាសែត ឌឹខេមបូឌា ដេលី បាន​ទទួល​សិទ្ធិ​ជ្រកកោន​នៅ​សហរដ្ឋអាមេរិក។"
credit="(រូបភាពដោយកាសែត ឌឹខេមបូឌា ដេលី)"
add_padding="true"

%}




### ជាប់​ពន្ធនាគារនិង​រត់​ភៀស​ខ្លួន ###

ដូច​អ្នក​កាសែត​នៅ​វិទ្យុ​អាស៊ីសេរី​ដែរ អតីត​អ្នក​យក​ព័ត៌មាន​របស់​កាសែត​ ឌឹខេមបូឌា ដេលី ម្នាក់ ​គឺ​លោក អូន ភាព ក៏​ប្រឈម​នឹង​ការ​ចោទប្រកាន់​តាម​ផ្លូវ​តុលាការ​មួយ​ដែរ​​ ​កាល​ពី​​ឆ្នាំ​មុន។ អ្នក​កាសែត​ជើង​ចាស់ ​វ័យ​៥៤​ឆ្នាំ​រូប​នោះ បាន​លើក​ឡើង​ថា លោក​តែងតែ​រាយការណ៍​អំពី​ការ​កាប់​បំផ្លាញ​ឈើ​ខុសច្បាប់ ទំនាស់​ដីធ្លី និង​បញ្ហា​ប្រឈម​របស់​ជនជាតិ​ដើម​ភាគតិច។

នៅ​មុន​ការ​បោះឆ្នោត​ឃុំ​សង្កាត់ ដែល​បាន​ប្រព្រឹត្តទៅ​កាល​ពី​​ខែ​មិថុនា ឆ្នាំ​២០១៧ លោក អូន ភាព និង​អ្នក​កាសែត​បរទេស​ម្នាក់​ដែល​ជា​សហការី​របស់​លោក បាន​ចុះ​ទៅ​ខេត្ត​រតនគិរី ហើយ​បាន​សាកសួរ​ប្រជាពលរដ្ឋ​អំពី​ការ​បោះឆ្នោត។ ពួកគេ​ត្រូវ​បាន​នគរបាល​ឃាត់​ខ្លួន ដោយ​គ្រាន់​តែ​​សួរ​សំណួរ​សាមញ្ញ​អំពី​និន្នាការ​នយោបាយរបស់​ប្រជាពលរដ្ឋ។

បើ​តាម​លោក អូន ភាព លោក​ត្រូវ​បាន​ព្រះរាជអាជ្ញា​ចោទ​ប្រកាន់​ពី​បទ​ញុះញង់​ឲ្យ​ប្រព្រឹត្ត​បទ​ឧក្រិដ្ឋ​ជាអាទិ៍ តាម​មាត្រា​៤៩៤ និង​៤៩៥​នៃ​ក្រម​ព្រហ្មទណ្ឌ ដែល​លោក​អាច​ប្រឈម​នឹង​ការ​ជាប់​ទោស​ពី​៦​ខែ​ដល់​២​ឆ្នាំ ប្រសិន​បើ​រក​ឃើញ​កំហុស។
លោក អូន ភាព បាន​ចាកចេញ​ពី​ប្រទេស​កម្ពុជា កាល​ពី​ខែ​តុលា ឆ្នាំ​២០១៧ ហើយ​បន្ទាប់​មក​​ទទួល​បាន​សិទ្ធិ​ជ្រក​កោន​ទៅ​រស់នៅ​​សហរដ្ឋអាមេរិក។ ចំណែក​សហការី​របស់​លោក គឺ​លោក Zsombor Peter ក៏​បាន​ចាក​ចេញ​ពី​ប្រទេស​កម្ពុជាដែរ​រហូត​មក​ដល់​ពេល​នេះ។




{% include photo.html 
 
	file="https://gdb.voanews.com/E75904F2-2CE5-4FD1-B0E9-76271B9B0B25_w1023_s.jpg"
caption="អ្នកសារព័ត៌មានពីររូប គឺលោក អ៊ួន ឈិន និងលោក យាង សុធារិន ដែលធ្លាប់បម្រើការឲ្យ​វិទ្យុ​អាស៊ីសេរី ត្រូវបាននាំខ្លួន​តាមរថយន្តមកកាន់​សាលាឧទ្ធរណ៍ នៅ​រាជធានីភ្នំពេញ កាលពីថ្ងៃទី១៩ ខែមេសា ឆ្នាំ២០១៨។ "
credit="(Samrang Pring | Reuters)"
add_padding="true"

%}




អតីត​អ្នក​យក​ព័ត៌មាន​វិទ្យុ​​អាស៊ីសេរី​ពីរ​នាក់​ គឺ​លោក អ៊ួន ឈិន និង​លោក យាង សុធារិន ហៅ​ យាង សុជាមេត្តា ត្រូវ​បាន​អាជ្ញាធរ​ចាប់ខ្លួន និង​ចោទ​ប្រកាន់​កាល​ពី​ខែ​វិច្ឆិកា ឆ្នាំ​២០១៧ ពី​បទ​ប្រគល់​ព័ត៌មានឲ្យ​​រដ្ឋាភិបាល​បរទេស។ ពួកគេ​ត្រូវ​បាន​ចោទ​ថា ​បាន​ធ្វើ​សកម្មភាព​លួច​ផ្តល់​ព័ត៌មាន​ដល់​វិទ្យុអាស៊ី​សេរី ក្រោយ​ពី​វិទ្យុ​នេះ បាន​ប្រកាស​បិទ​ការិយាល័យ​របស់​ខ្លួន​នៅរាជធានី ​ភ្នំពេញ ដោយសារ​តែ​ការ​គាបសង្កត់​ពី​រដ្ឋាភិបាល​កម្ពុជា​ កាល​ពី​ខែ​កញ្ញា ឆ្នាំ​មុន។ អ្នក​ទាំង​ពីរ អាច​ប្រឈម​នឹង​ការ​ជាប់​ពន្ធនាគារ​រយៈពេល​ពី​៧​ឆ្នាំ​ដល់​១៥​ឆ្នាំ។

ភរិយា​របស់​លោក យាង សុធារិន គឺ​អ្នកស្រី ឡាំ ចាន់ថា មាន​ប្រសាសន៍​ថា ស្វាមី​​របស់​អ្នកស្រី​បាន​ឈប់បម្រើ​​ការ​ឲ្យ​វិទ្យុអាស៊ីសេរី​ភ្លាមៗ​ បន្ទាប់​ពី​វិទ្យុ​នេះ​បាន​បិទការិយាល័យ​​របស់​ខ្លួន​នៅ​រាជធានី​ ​ភ្នំពេញ ហើយ​អ្នកស្រី​មិន​យល់​ថា ហេតុ​អ្វី​បាន​ជា​លោកត្រូវ​ជាប់​​ពន្ធនាគារ​ទេ។ អ្នក​ស្រី​យល់​ថា ការ​ឃុំ​ខ្លួនស្វាមី​របស់​អ្នក​ស្រី គឺជា​ការ​សងសឹក​ ដោយសារ​តែ​ការងារ​ជា​អ្នក​កាសែត​របស់​ស្វាមី​​អ្នក​ស្រី​កាល​ពី​មុន។

អ្នកស្រី​មាន​ប្រសាសន៍​ថា៖ «ខ្ញុំ​គិត​ថា គាត់​រាយ​ការ​ណ៍​ពិត ហើយ​វា​ប៉ះពាល់​គេ។ ចាប់តាំង​ពី​ប្តី​របស់​ខ្ញុំ​មានរឿង​មក ខ្ញុំ​មិន​បានគេង​ទេ។ ខ្ញុំ​បារម្ភ​អំពី​គាត់ និង​មិន​ដឹង​ថា​នរណា​អាច​ជួយ​គាត់​បាន។ ខ្ញុំ​មិន​បាន​រៀនសូត្រ ហើយ​គាត់​ត្រូវ​បាន​ចោទ​ប្រកាន់​អីចឹង ហើយ​ខ្ញុំ​មិន​ដឹង​ថា​ពេល​ណា គាត់​នឹង​ត្រូវ​បាន​ដោះលែង»។

អ្នក​កាសែត​ក្នុងស្រុក​មាន​ការ​ព្រួយ​បារម្ភ​ខ្លាំង ក្រោយ​មាន​ការ​ចាប់​ខ្លួន​អតីត​​អ្នក​កាសែត​របស់​វិទ្យុ​អាស៊ីសេរី​យ៉ាង​ដូច្នេះ​។ ហើយ​ការ​ចាប់​​ពួកគេដាក់​ពន្ធនាគារ​ បាន​ធ្វើ​ឲ្យ​ក្រុម​គ្រួសារ​កាន់តែ​ព្រួយ​បារម្ភ​អំពី​សុវត្ថិភាព​របស់​​សមាជិក​គ្រួសារ​​ជា​អ្នក​កាសែត។
​អ្នកស្រី ឈីវ ហុង ភរិយា​របស់​លោក ផាក់ ស៊ាងលី អ្នក​កាសែត​ភ្នំពេញប៉ុស្តិ៍ មាន​ប្រសាសន៍​ថា​ ស្ថានភាព​បែប​នេះ​បាន​ធ្វើ​ឲ្យ​អ្នកស្រី​កាន់តែ​ព្រួយ​បារម្ភ​អំពី​សុវត្ថិភាព​ស្វាមី។

អ្នកស្រី​បាន​ថ្លែង​ប្រាប់ ​VOA ​ថា៖ «បារម្ភ​សព្វគ្រប់​ហ្មង មិន​មែន​ថា ​បារម្ភ​តិច​តួចទេ ព្រោះ​គាត់​មក​យប់​ក៏​យើង​ភ័យ។ ណា​សុវត្ថិភាព ណា​មិន​ដឹង​សរសេរ​ទៅ មិន​ដឹង​គាត់​សរសេរ​ប៉ះអី​ខ្លះ។ បើសិន​ជា​គាត់​ទៅ​ខេត្ត​ទៀត ​កាន់តែ​គេង​មិន​លក់​បក់​មិន​ល្ហើយ អង្គុយ​តែ​ចាំ ថ្ងៃណា​មក​វិញ ថ្មើរ​ណា​មក​ដល់»។

លោក ពៅ មេត្តា ជា​អ្នក​យក​ព័ត៌មាន​ VOD បាន​និយាយ​ថា ការ​ចាប់​អ្នក​កាសែត​ដាក់ពន្ធនាគារ​បាន​ធ្វើ​ឲ្យ​ប៉ះពាល់​ដល់​​ការងារ​របស់​ក្រុមលោក​ផង​ដែរ។
លោក​មាន​ប្រសាសន៍​ថា៖ «អ្នក​កាសែត​ខ្លាច​ពេល​រាយការណ៍​ព័ត៌មាន​រសើប»។




{% include photo.html 
 
	file="https://gdb.voanews.com/2EABC39B-E312-44CF-A32B-986BE0A7EBA0_w1023_s.jpg"
caption="លោក យាង សុធារិន (ឆ្វេង) និងលោក អ៊ួន ឈិន (ស្តាំ) អ្នក​សារព័ត៌មាន​ដែលធ្លាប់បម្រើការឲ្យ​វិទ្យុ​អាស៊ីសេរី កំពុងជាប់​ឃុំ។"
credit="(រូបភាពដោយវិទ្យុ អាស៊ីសេរី)"

%}




### ការ​លើក​ខ្លួន​ឲ្យ​ក្លាយ​ជា «‍​សេ្តច​ហ្វេសប៊ុក» ###

កាល​ពី​ខែ​ឧសភា ឆ្នាំ​២០១៧ នៅ​ពេល​ដែល​មេដឹកនាំ​អាស៊ាន​បាន​ជួបជុំ​គ្នា​ជាមួយ​អ្នកវិនិយោគ​បរទេស អ្នក​ធ្វើ​ការ​លើ​ផ្នែក​ធនាគារ និង​អ្នកជំនាញ​ខាង​ហិរញ្ញវត្ថុនៅ​ក្នុង​វេទិកា​សេដ្ឋកិច្ច​ពិភពលោក ដែល​ត្រូវ​បាន​ធ្វើឡើង​នៅ​​រាជធានី ​ភ្នំពេញ​ លោក​នាយក​រដ្ឋមន្រ្តី ហ៊ុន សែន បាន​ហៅ​អ្នក​កាសែត ឌឹខេមបូឌា ដេលី និង​វិទ្យុអាស៊ីសេរី ថា​ ជា​ក្រុម​រិះគន់​រូបលោក និង​រដ្ឋាភិបាល​របស់​លោក​ខ្លាំងៗ។

លោក​មាន​ប្រសាសន៍​ថា ​កាសែត​ ឌឹខេមបូឌា ដេលី «ប្រឆាំង​ខ្ញុំ​គ្រប់​ពេល» ខណៈ​វិទ្យុអាស៊ីសេរី គឺ​ជា​«វិទ្យុ​ប្រឆាំង​នឹង​រដ្ឋាភិបាល»។
ក្នុង​រយៈពេល​ជិត​មួយ​ឆ្នាំ​កន្លង​ទៅ​នេះ នៅ​មុន​ការ​បោះឆ្នោត​ថ្នាក់​ជាតិ​នៅថ្ងៃទី២៩ ខែ​កក្កដា ខាង​មុខ​នេះ កាសែត​ ឌឹខេមបូឌា ដេលី និង​វិទ្យុ​អាស៊ីសេរី ​ត្រូវបាន​បង្ខំ​ឲ្យ​បិទ។ អ្នក​ជំនាញ​ខាង​សេរីភាព​សារព័ត៌មាន​បាន​លើក​ឡើង​ថា ការ​បិទ​នេះ​មិនមែន​កើត​ឡើង​ដោយ​គ្មាន​មូលហេតុ​នោះ​ទេ។

រដ្ឋាភិបាល​របស់​លោក​នាយក​រដ្ឋមន្ត្រី ហ៊ុន សែន មាន​ទំនោរ​តាំងពី​យូរ​មក​ហើយ ក្នុង​ការ​ចាត់​ទុក​សារព័ត៌មាន​ឯករាជ្យ​ជា «‍​ដៃគូ​របស់​ក្រុម​ប្រឆាំង»។​ នេះ​បើ​យោង​តាម​ការ​លើក​ឡើង​របស់​លោក Sebastian Strangio អ្នក​និពន្ធ​សៀវភៅ​ ​«ប្រទេស​កម្ពុជា​របស់​លោក​ ​ហ៊ុន សែន»​ ​(Hun Sen's Cambodia) ដែល​កាលពី​មុន​លោក​បាន​ចំណាយ​ពេល​ជា​ច្រើន​ឆ្នាំ​ធ្វើការ​ជា​អ្នក​សារព័ត៌មាន​នៅ​ប្រទេស​កម្ពុជា។

លោក​ Sebastian Strangio​ បាន​​លើក​ឡើង​ថា ការ​ដាក់​គំនាប​ទៅ​លើ​ប្រព័ន្ធ​ផ្សព្វផ្សាយ​ឯករាជ្យ ទំនង​ជា​ដើម្បី​បំបាត់​ប្រភព​ព័ត៌មាន​នៅ​មុន​ការ​បោះឆ្នោត​ខែកក្កដា ដែល​គណបក្ស​ប្រជាជន​កម្ពុជា​នឹង​ឈ្នះ​ដោយ​ងាយ​ស្រួល ខណៈ​គណបក្ស​ប្រឆាំង​ដ៏ធំ គឺ​គណបក្ស​សង្រ្គោះ​ជាតិ​ ត្រូវ​បាន​រំលាយចោល ហើយ​មិន​បាន​ចូលរួម​ការ​បោះឆ្នោត​នោះ។

ការ​បង្ក្រាប​លើ​សារព័ត៌មាន​បាន​ចាប់ផ្តើម​មុន​ការ​បោះឆ្នោត​ឃុំ​សង្កាត់​ឆ្នាំ២០១៧ ដែល​គេ​ឃើញ​គណបក្ស​សង្គ្រោះជាតិ​បាន​ទទួល​ការ​គាំទ្រ​ជា​សំឡេង​ឆ្នោត​ដល់​ទៅ​៤៦ភាគរយ។ ទោះជា​យ៉ាងណាក្តី គណបក្ស​ប្រជាជន​កម្ពុជា​បាន​ឈ្នះ​អាសនៈ​ក្រុម​ប្រឹក្សា​ឃុំ​សង្កាត់​ភាគច្រើន 
ប៉ុន្តែ​លទ្ធផល​នៃ​ការ​បោះឆ្នោត​នេះ ក៏​បាន​បញ្ជាក់​ឲ្យ​ឃើញ​ថា គណបក្ស​ប្រឆាំង​មួយ​នេះ អាច​ជា​គូ​ប្រជែង​ដ៏​ខ្លាំង​មួយ​របស់​គណបក្ស​ប្រជាជន​នៅក្នុង​ការ​បោះឆ្នោត​ថ្នាក់​ជាតិ។

លោក Sebastian Strangio បាន​លើក​ឡើង​ថា៖ «‍ខ្ញុំ​យល់​ថា ការ​បង្ក្រាប​ទាំង​នេះ បង្ហាញ​ពី​ការ​ព្រួយ​បារម្ភ​ជ្រុល​របស់​រដ្ឋាភិបាល​កម្ពុជា អំពី​លទ្ធផល​នៃ​ការ​បោះឆ្នោត​ថ្នាក់​ជាតិ​នៅថ្ងៃទី២៩​នេះ បើ​ទោះបី​ជា​មិន​មាន​វត្តមាន​គណបក្ស​សង្គ្រោះជាតិ​ក៏ដោយ។ ហើយ​វា​ក៏​បង្ហាញ​ថា រដ្ឋាភិបាល​កម្ពុជា​បាន​បោះបង់​ចោល​មូលដ្ឋាន​នៃ​លទ្ធិប្រជាធិបតេយ្យ ដែល​ត្រូវបាន​ចែង​ក្នុងសន្ធិសញ្ញា​សន្តិភាព​ទីក្រុង​ប៉ារីស​ កាលពី​ដើម​ទសវត្សរ៍​១៩៩០‍»។

ក្រៅ​ពី​ការ​បង្ក្រាប​លើ​សារព័ត៌មាន​ដែល​មិន​កាន់​ជើង​រដ្ឋាភិបាល គណបក្ស​ប្រជាជន​កម្ពុជា បាន​បង្កើន​កិច្ច​ខំប្រឹងប្រែង​របស់​ខ្លួន​ក្នុង​ការ​គ្រប់គ្រង​ប្រព័ន្ធ​អ៊ីនធឺណិត ដែល​គណបក្ស​សង្គ្រោះ​ជាតិ​បាន​ប្រើប្រាស់​ដើម្បី​ទាក់ទាញ​ការ​គាំទ្រ​ពី​ពលរដ្ឋ​វ័យ​ក្មេងៗ​ជា​ច្រើន​នាក់ ក្នុង​អំឡុង​ពេល​បោះឆ្នោត​ឆ្នាំ​២០១៣ ដែល​បាន​ធ្វើ​​ឲ្យ​ទំព័រ​ហ្វេសប៊ុក​របស់​គណបក្ស​នេះ​មាន​សន្ទុះ​ខ្លាំង។

បន្ថែម​លើ​នេះ រដ្ឋាភិបាល​បាន​បញ្ជា​ឲ្យ​ក្រុមហ៊ុន​ផ្តល់​សេវា​អ៊ីនធឺណិត​នៅ​កម្ពុជា បិទ​គេហទំព័រ​របស់​កាសែត ឌឹខេមបូឌា ដេលី ហើយ​កាលពី​ខែ​ឧសភា រដ្ឋាភិបាល​ក៏​បាន​ចេញ​សេចក្តី​ប្រកាស​បង្កើត​ក្រុម​ការងារ​ពិសេស​​អន្តរក្រសួង​ «‍ដើម្បី​បង្ក្រាប​ការ​ចែកចាយ​ព័ត៌មាន​ណា​ដែល​អាច​បង្ក​អសន្តិសុខ​ក្នុង​សង្គម និង​គំរាម​កំហែង​ដល់​សន្តិសុខ​ជាតិ»។

ប្រជាជន​កម្ពុជា​មួយ​ចំនួន​ត្រូវ​បាន​ចាប់​ខ្លួន ឬ​ក៏​ឃាត់​ខ្លួន ដោយ​សារ​តែ​ការ​បញ្ចេញ​មតិ​នយោបាយ​របស់​ពួក​គេ​នៅ​លើ​ហ្វេសប៊ុក រួម​​ទាំង​អ្នក​ដែល​ត្រូវ​បាន​ចាប់​ខ្លួន​ដោយ​សារ​ច្បាប់​ស្តី​អំពី​ការ​ប្រមាថ​ព្រះមហាក្សត្រ​ផង​ដែរ។ ការ​ចែករំលែក​ព័ត៌មាន​ពាក់ព័ន្ធ​នឹង​ការ​អំពាវនាវ​របស់​គណបក្ស​សង្គ្រោះជាតិឲ្យ​ប្រជាពលរដ្ឋ​ធ្វើ​ពហិការ​មិន​​ទៅ​ចូល​រួម​ការ​​បោះឆ្នោត​ ត្រូវ​បាន​ប្រកាស​ថា ​ជា​ទង្វើ​ខុស​ច្បាប់​ទៀត​ផង។

ចំណែក​លោក​នាយករដ្ឋមន្រ្តី ហ៊ុន សែន វិញ កំពុង​រីករាយ​នឹង​ការ​ថ្លែង​របស់​លោក​នៅ​តាម​វេទិកា​សាធារណៈ​​នានា ដែល​ជា​ធម្មតា​ត្រូវ​បាន​ផ្សព្វផ្សាយ​លើ​ទំព័រ​ហ្វេសប៊ុក​របស់​លោក បន្ថែម​ពី​លើ​ការ​ផ្សាយ​តាម​ទូរទស្សន៍ និង​វិទ្យុ​ស្ទើរ​គ្រប់​ប៉ុស្តិ៍។ នៅ​ពេល​លោក​ថ្លែង​​សុន្ទរកថាម្តងៗ លោក​តែង​តែ​ធ្វើ​ការ​សន្យានានា​ជា​មួយប្រជា​ពលរដ្ឋ​ និង​វាយប្រហារ​គណបក្ស​ប្រឆាំង។

នៅ​លើ​ទំព័រ​ហ្វេសប៊ុក​របស់​លោក មាន​បង្ហោះ​រូបថត​របស់​លោក​ថត​ជាមួយ​កម្មករ និង​និស្សិត​យ៉ាង​ស្និទ្ធស្នាល ឬ​ក៏​រូប​ថត​នៅ​ពេល​ដែល​លោក​សម្រាក​ពី​ការងារ​នៅ​ផ្ទះ​ជាមួយ​ចៅៗ។ ការ​បង្ហាញ​ពី​សកម្មភាព​របស់​លោក​តាម​បណ្តាញ​សង្គម​នេះ ត្រូវ​បាន​គេ​មើល​ឃើញ​ថា ជា​ការ​ប្រឹងប្រែង​មួយ​ដើម្បី​ធ្វើ​ឲ្យ​រូប​លោក​កាន់​តែ​នៅ​កៀក​ជាមួយ​យុវជន​កម្ពុជា ​ដែល​និយម​ប្រើប្រាស់​បណ្តាញ​សង្គម​ហ្វេសប៊ុក។

អ្នកស្រី Astrid Noren-Nilsson សាស្ត្រាចារ្យ​នៃសាកល​វិទ្យាល័យ Lund នៅ​ប្រទេស​ស៊ុយអ៊ែត ​ដែល​សិក្សា​ស្រាវជ្រាវ​អំពី​នយោបាយ​នៅ​កម្ពុជា បាន​លើក​ឡើង​ថា៖ «‍ស្រប​ពេល​ដែល​លោក​នាយក​រដ្ឋមន្ត្រី ហ៊ុន សែន ក្តោបក្តាប់​អំណាច​​ដឹកនាំ​ប្រទេស​ ក្នុង​រយៈពេល​ជាង​៨ខែ​ចុងក្រោយ​នេះ យើង​ឃើញ​ថា លោក​ ហ៊ុន សែន ក៏​ព្យាយាម​ធ្វើ​យ៉ាងណា​ឲ្យ​រូប​លោក​ក្លាយ​ជា​ស្តេច​ហ្វេសប៊ុក​ម្នាក់​នៅ​កម្ពុជា​ផង​ដែរ»។

ក៏​ប៉ុន្តែ អ្វី​ដែល​នៅ​មិន​ទាន់​ច្បាស់​នៅ​ឡើយ​នោះ​គឺ​ថា តើ​សកម្មភាព​ដែល​លោក​បាន​ចែក​ចាយ​នៅ​តាម​បណ្តាញ​ហ្វេសប៊ុក​នេះ នឹង​ជួយ​ធ្វើ​ឲ្យ​លោក​មាន​ប្រជាប្រិយ​ភាព​កាន់​តែ​ខ្លាំង​ឬ​ក៏​យ៉ាង​ណា។ ​

ដោយ​ថ្លែង​យោង​តាម​លទ្ធផល​នៃ​ការ​បោះឆ្នោត​ឃុំ​សង្កាត់​ឆ្នាំ​២០១៧ លោក Sebastian Strangio បាន​និយាយ​ថា៖ «‍ការ​ខំ​ចែក​រំលែក​សកម្មភាព​តាម​ហ្វេសប៊ុក​នេះ​ហុច​ជា​ផល​ចំណេញ​តិច​តួច​ទៅ​វិញ​ទេ»។
លោក​បាន​បញ្ជាក់​បន្ថែម​​ថា៖ «‍ការ​ខំ​បង្ហាញ​សកម្មភាព​ផ្សេងៗ​របស់​លោក ហ៊ុន សែន នៅ​តាម​បណ្តាញ​សង្គម​ហ្វេសប៊ុក មិន​អាច​ជំនួស​កិច្ចការ​ជាក់​ស្តែង​នៃ​ការ​កែទម្រង់​វិស័យ​សេដ្ឋកិច្ច និង​នយោបាយ​ ដែល​ចាំបាច់​ក្នុង​ការ​លើក​ស្ទួយ​ជីវភាព​រស់នៅ​របស់​ប្រជាពលរដ្ឋ​កម្ពុជា​បាន​ទេ»។

អ្នក​ប្រើប្រាស់​បណ្តាញ​សង្គម​ហ្វេសប៊ុក​ម្នាក់ គឺ​អ្នកស្រី ឃឹម ស្រីមុំ អាយុ​៣៨​ឆ្នាំ ដែល​ជា​អតីត​កម្មការិនី​រោង​ច្រក​កាត់ដេរ​​ម្នាក់​នៅ​រាជធានី ​ភ្នំពេញ មាន​ប្រសាសន៍ថា អ្នកស្រី​មិន​ចាប់​អារម្មណ៍​នឹង​ការ​តាមដាន​លើ​ទំព័រ​ហ្វេសប៊ុក​របស់​លោក​នាយករដ្ឋមន្រ្តីនោះ​ទេ។ អ្នកស្រី​បញ្ជាក់​ថា អ្នកស្រី​តែងតែ​ចង់​ស្តាប់​ព័ត៌មាន​របស់​វិទ្យុ​​អាស៊ី​សេរី និង​សារព័ត៌មាន​មួយ​ចំនួន​ទៀត ដែល​ត្រូវ​បាន​បិទ។

អ្នកស្រី​មាន​ប្រសាសន៍​ថា៖ «កាល​នៅ​មាន​វិទ្យុ ខ្ញុំ​អាច​ស្តាប់​បាន។ វា​ងាយស្រួល​បើក។ ខ្ញុំ​មិន​បាន​តាមដាន​ព័ត៌មាន​ដូច​មុន ហើយ​ឥឡូវ​នេះ​វា​នៅ​លើហ្វេសប៊ុក។ ពេល​ខ្លះ ខ្ញុំ​មិន​បាន​ស្តាប់​កម្មវិធីទេ។ នៅ​ពេល​ខ្ញុំ​ស្តាប់​វិទ្យុ​អាស៊ី​សេរី ខ្ញុំដឹង​អំពី​បញ្ហា​សង្គម អយុត្តិធម៌ ការរំលោភបំពាន​ច្បាប់។ ព័ត៌មាន​ដែល​ប្រព័ន្ធផ្សព្វផ្សាយ​រដ្ឋាភិបាល​មិន​រាយការណ៍​អាស៊ីសេរីរាយការណ៍»។



{% include photo.html 
 
file="https://gdb.voanews.com/DD9FD4A4-D617-42E7-B7A0-FB1C7043A845_w1023_s.jpg"
caption="លោក សាន សែល អតីត​អ្នក​សារព័ត៌មាន​ឲ្យ​វិទ្យុ​អាស៊ីសេរី ប្រចាំរាជធានីភ្នំពេញ។ សព្វថ្ងៃនេះ លោក​កំពុងធ្វើការងារផ្នែក​ទីផ្សារ ប៉ុន្តែលោក​ក៏ព្រួយបារម្ភ​ថា ការ​បង្ក្រាប​លើ​សារព័ត៌មាន​ឯករាជ្យនឹងបណ្តាល​ឲ្យ​ពលរដ្ឋ​កម្ពុជា​ខ្វះជម្រើស​ក្នុងការ​ទទួលបាន​ព័ត៌មាន។"
credit="(ខាន់ សុគុំមនោ | VOA Khmer)"

%}





លោក សាន សែល អតីត​អ្នក​សារព័ត៌មាន​វិទ្យុ​អាស៊ីសេរី​ម្នាក់ បាន​សម្រេច​ចិត្ត​ធ្វើការ​ផ្នែក​ទីផ្សារ​វិញ បន្ទាប់​ពី​មាន​ការ​បង្ក្រាប​របស់​រដ្ឋាភិបាល​លើ​សារព័ត៌មាន​ឯករាជ្យ។ លោក​មិន​ច្បាស់​ថា លោក​នឹង​អាច​វិល​ត្រឡប់​ទៅ​ធ្វើការ​ក្នុង​វិស័យ​សារព័ត៌មាន​វិញ​ឬ​ក៏​យ៉ាង​ណា​នោះ​ទេ។

ទោះ​បី​លោក​បាន​បាត់បង់​ការងារ​ជា​អ្នក​សារព័ត៌មានដែល​លោក​ចូលចិត្ត​ក្តី ក៏​ការ​ព្រួយ​បារម្ភ​ធំ​បំផុត​របស់​លោក​នោះ​គឺ​ថា ការ​បង្ក្រាប​លើ​សារព័ត៌មាន នឹង​បង្ក​ឲ្យ​ខាតបង់​គំនិត​ថ្មី ដែល​ចាំបាច់​ក្នុង​ការ​ចែក​រំលែក ដើម្បី​ជួយ​ដល់​ការ​អភិវឌ្ឍ​សង្គម​ក្នុង​ប្រទេស​កម្ពុជា។

លោក សាន សែល បាន​លើក​ឡើង​ថា៖ «‍នៅពេល​ដែល​មាន​ព័ត៌មាន [ឯករាជ្យ]​តិច គំនិត​ក៏​មាន​តូច អីចឹង លំហូរ​គំនិត​វា​ក៏​រួម​តូច។ គំនិត​រួម​តូច ការ​គិត​របស់​អ្នក​ទទួល​បាន​ព័ត៌មាន​ក៏​តិច​ទៅ​តាម​ហ្នឹង។ អីចឹង វា​ជា​រឿង​ល្អ ឬ​ក៏​យ៉ាង​ណា?»
