---
title: សហគមន៍​អតីត​ខ្មែរ​ក្រហម​រង​ផល​ប៉ះពាល់​ដោយ​សារ​វដ្ត​នៃ​មូលធន​និយម
summary: នៅ​ភាគ​ពាយព្យ​នៃ​ប្រទេស​កម្ពុជា ការ​ឡើងចុះ​នៃ​តម្លៃ​ដំឡូងមី​ជា​សាកល​បង្ក​ឲ្យ​ជីវភាព​រស់នៅ​របស់​សហគមន៍​អតីត​ខ្មែរ​ក្រហម​ប្រឈម​នឹង​ភាព​មិន​ប្រាកដ​ប្រជា និង​ទុក្ខលំបាក។ 
byline: ទែន សុខស្រីនិត
metrics-byline: Soksreinith, Ten

image: https://gdb.voanews.com/2A6528EF-0F2F-4DDD-8AFE-C47B79A24506_w1023_s.jpg
window_image: feature__agriculture__cassava.jpg
cutline: អ្នកស្រី ឃឹម យ៉េង ជា​កសិករ​ដាំដំឡូង​មី ព្រួយបារម្ភខ្លាំង​ពី​បញ្ហា​អាកាសធាតុ​ប្រែប្រួល ដែល​ជាញឹកញាប់បង្កជាផល​ប៉ះពាល់​ដល់​ផល ដំណាំដំឡូងរបស់អ្នកស្រី។ ភ្លៀង​ធ្លាក់ខ្លាំងនៅ​ភាគ​ពាយព្យបានធ្វើឲ្យ​ទិន្នផលដំណាំរបស់​​កសិករ​ជាច្រើននាក់​ធ្លាក់ចុះ។ អ្នកស្រី ឃឹម យ៉េង បាន​ប្រាប់ VOA ថា៖ «‍បើ​សិន​ជា​រាំង វា​ល្អ តែ​បើ​មេឃ​អីចេះៗ [មេឃ​ពេល​នោះ​គឺ​កំពុង​ស្រទុំ​រក​ភ្លៀង] យើង​ត្រូវមាន​ការ​ព្រួយ​បារម្ភ»។ 
creditx: David Boyle | VOA Khmer
youtube: 3W9XzG6bjH4

dateline: ឃុំភ្នំព្រឹក ខេត្តបាត់ដំបង
location: Battambang
map_pin: ឃុំភ្នំព្រឹក
coordinates: 13.315774, 102.362118

translation: /english/feature/battambang-agriculture.html
hidePromos: true

date: 2018-07-06
categories: feature
layout: post-centered
language: khmer
---



$DATELINE$ អ្នក​ស្រី ឃឹម យ៉េង អាយុ៦០ឆ្នាំ ដែល​នៅ​មាន​កម្លាំង​រឹងមាំ អង្គុយ​កាប់​កូន​ដើម​ដំឡូង​មី ហើយ​យក​ទៅ​ដាំ​នៅ​នឹង​ដី​ក្រហម​ដ៏​មាន​ជីវជាតិ​ដែល​ជា​ចម្ការ​របស់អ្នក​ស្រី​ ​ស្ថិត​នៅ​ក្បែរ​ជើង​ភ្នំ​តូចៗ​ជា​ច្រើន​ហ៊ុំ​ព័ទ្ធ​​ជុំវិញ​ឃុំ​ភ្នំព្រឹក ខេត្ត​បាត់ដំបង។​

ដូច​កសិករ​ជាច្រើន​នាក់​ផ្សេង​ទៀត​ដែរ អ្នក​ស្រី ឃឹម យ៉េង ព្រួយ​បារម្ភ​ខ្លាំង​ពី​បញ្ហា​អាកាសធាតុ​មិន​ទៀងទាត់ ដែល​អាច​ប៉ះពាល់​ដល់​ផល​ដំណាំ​ដំឡូង​មី​របស់​អ្នក​ស្រី ពីព្រោះ​ថាកាល​ពី​ឆ្នាំ​មុន ​ភ្លៀង​ធ្លាក់​ខុស​រដូវ​ក្នុង​ខែប្រាំង បាន​ធ្វើ​ឲ្យ​ខូច​ផល​ដំណាំ​ដំឡូង​ជា​ច្រើន​នៅ​ភាគ​ពាយព្យ​នៃ​ខេត្ត​បាត់ដំបង។



{% include map.html %}



ខណៈ​ពេល​ដែល​ភ្លៀង​ចាប់ផ្តើម​ធ្លាក់​ ក្នុង​ពេល​ VOA សម្ភាសអ្នក​ស្រី​នៅ​ចម្ការ​ទំហំ​២ហិកតា កាលពី​ខែ​មីនា អ្នក្​ស្រី​បាន​លើក​ឡើង​ថា៖ «‍បើ​សិន​ជា​រាំង វា​ល្អ តែ​បើ​មេឃ​អីចេះៗ [មេឃ​ពេល​នោះ​គឺ​កំពុង​ស្រទុំ​រក​ភ្លៀង] យើង​ត្រូវមាន​ការ​ព្រួយ​បារម្ភ»។

លោក ចាន់ ថា ​អាយុ​៣៧ឆ្នាំ ជា​កូនប្រុស​របស់​អ្នកស្រី​ ឃឹម យ៉េង បាន​ឲ្យ​ដឹង​ថា តម្លៃ​ដំឡូង​ដែល​បាន​ធ្លាក់​ចុះ​យ៉ាង​ខ្លាំង​ក្នុង​រយៈពេល​ប៉ុន្មាន​ឆ្នាំ​ចុងក្រោយ​នេះ បាន​បង្កជា​​ការ​ព្រួយ​បារម្ភ​ខ្លាំង​ដល់​ប្រជាពលរដ្ឋ​ជាង​៧០០០នាក់ នៅ​ក្នុង​ឃុំ​ភ្នំព្រឹក​ ដែល​ពឹងផ្អែក​ខ្លាំង​លើ​ការ​ដាំនិង​ការ​នាំ​ដំឡូង​ចេញ​ទៅ​លក់​នៅ​ប្រទេស​ថៃ។ 



### ពី​អតីត​ក្រុម​កុម្មុយនីស្ត​ទៅជា​កសិករ​ដាំ​ដំឡូង​មី ###

​ក្នុង​អំឡុង​ប៉ុន្មាន​ឆ្នាំ​កន្លង​ទៅ​នេះ ដំឡូង​មី​បាន​ក្លាយ​ជា​ប្រភព​សេដ្ឋកិច្ច​ដ៏​ធំ​មួយ​នៅ​ក្នុង​សហគមន៍​នៅ​អតីត​មូលដ្ឋាន​ខ្មែរ​ក្រហម ដែល​ឯកោនិង​រស់នៅ​ដោយ​ប្រឈម​នឹង​ភាព​ក្រីក្រ នៅ​ពេល​ដែល​មេ​បញ្ជាការ​កងទ័ព​ខ្មែរ​ក្រហម​ក្នុង​តំបន់​ឈ្មោះ ជា ភួងភារម្យ ដែល​បាន​ដឹកនាំ​ក្រុម​កម្មាភិបាល​ខ្មែរ​ក្រហម​ដែល​នៅ​សេសសល់​នៅ​ភាគ​​ពាយព្យ​ប្រទេស បាន​សម្រេច​ផ្តាច់​ខ្លួន​ពី​ការ​ដឹកនាំ​របស់​ ប៉ុល ពត នៅ​ឆ្នាំ​១៩៩៦ ហើយ​ធ្វើ​សមារណកម្ម​ចូលរួម​ជាមួយ​កង​កម្លាំង​យោធា​របស់​រដ្ឋាភិបាល​កម្ពុជា​ថ្មី​នៅ​អំឡុង​ពេល​នោះ។ 

ប៉ុន្មាន​ឆ្នាំ​ក្រោយ​មក អតីត​កម្មាភិបាល​​ខ្មែរ​ក្រហម និង​ក្រុម​គ្រួសារ​របស់​ពួកគេ បាន​ចាប់​ផ្តើម​ប្រកប​របរ​ចិញ្ចឹម​ជីវិត ហើយ​ទាញ​យក​ផល​ប្រយោជន៍​ពី​ទីតាំង​ភូមិសាស្ត្រ​ដែល​ពួក​គេ​បាន​តាំង​ទី​លំនៅ។ នេះ​បើ​យោង​តាម​ការ​លើក​ឡើង​របស់​លោក ចើម ខំ អាយុ​៦០ឆ្នាំ ដែល​ជា​អតីត​កម្មាភិបាល​ខ្មែរ​ក្រហម និង​ជា​អតីត​មេ​ឃុំ​ភ្នំព្រឹក​មក​ពី​គណបក្ស​សង្គ្រោះជាតិ ដែល​​គណបក្ស​នេះ​ត្រូវបាន​រំលាយ​ដោយសាលក្រម​​តុលាការ​កំពូល​កាលពី​ខែ​វិច្ឆិកា ឆ្នាំ២០១៧​កន្លង​ទៅ​នេះ។ 

ពួកគេ​បាន​នាំ​គ្នា​ឆ្ការ​គុម្ព​ព្រៃ និង​កាប់​ព្រៃឈើ ហើយ​បាន​ចាប់ផ្តើម​ដាំ​ដំឡូង​មី ដែល​ជា​ប្រភេទ​ដំណាំ​មួយ​ដែល​ងាយ​ស្រួល​ដាំ ហើយ​ងាយ​ស្រួល​ថែទាំ​ដោយ​ប្រើប្រាស់​ជី និង​ថ្នាំ​សម្លាប់​សត្វល្អិត​តិចតួច។ ពួកគេ​បាន​ចាប់ផ្តើម​មាន​ទំនាក់ទំនង​ជាមួយ​នឹង​ប្រទេស​ថៃ ដែល​ស្ថិត​នៅ​ជាប់​ព្រំដែន​ដើម្បី​នាំ​ចេញ​ទិន្នផល​ដំណាំ​របស់​ពួកគេ។​

នៅ​ប្រទេស​ថៃ ដំឡូងមី​ត្រូវ​បាន​ចម្រាញ់ ដើម្បី​នាំ​ចេញ​ទៅ​ប្រទេស​ចិន​ជា​បន្ត​ទៀត ដោយ​ចិន​យក​ដំឡូង​ទៅ​ផលិត​ជា​ម្សៅ​មី ដែល​ជា​តម្រូវការ​ប្រើប្រាស់​នៅ​ក្នុង​វិស័យ​ផលិតផល​ម្ហូបអាហារ និង​ចំណី​សត្វ។ 

នា​ពេល​បច្ចុប្បន្ន​នេះ ​នៅ​សល់​តែ​ឈ្មោះ​ភូមិ​មួយ​ចំនួន​ប៉ុណ្ណោះ ដែល​ឆ្លុះ​បញ្ចាំង​ពី​តំបន់​អតីត​ខ្មែរ​ក្រហម​រស់នៅ មុន​ពេល​ដំណាំ​ដំឡូង​មី​បាន​ស្ទុះ​ឡើង និង​មុន​ពេល​ខ្មែរ​ក្រហម​បាន​ចាប់​ដៃ​ជាមួយ​នឹង​ឈ្មួញ​ថៃ​មួយ​ចំនួន ដើម្បី​កាប់​ព្រៃឈើ​ស្រោង​ដ៏​ក្រាស់ និង​មាន​តម្លៃ​នៅ​តាម​តំបន់​ភាគ​ពាយព្យ​នៃ​ប្រទេស​កម្ពុជា។ ជាក់ស្តែង នៅ​ក្នុង​ឃុំ​ភ្នំព្រឹក​នេះ ​មាន​ភូមិ​ប៊េងស្អាត ដែល​មាន​ឈ្មោះ​ប្រដូច​ទៅ​នឹង​ប្រភេទ​ឈើ​ដែល​មាន​តម្លៃ​ខ្ពស់និង​កម្រ​របស់​កម្ពុជា ប៉ុន្តែ​ព្រៃឈើ​ល្អ​ប្រណិត​នេះ​ត្រូវបាន​កាប់​បំផ្លាញ​អស់ សល់​តែ​ឈ្មោះ​ភូមិ​តែ​ប៉ុណ្ណោះ។ 

កាលពី​មុន ឈ្មួញ​ថៃ គឺជា​អ្នក​ទិញ​ដំឡូង​មី​ពី​កសិករ​នៅ​ឃុំ​ភ្នំព្រឹក ដោយ​នាំ​យក​ម៉ាស៊ីន​មក​ដល់​កសិដ្ឋាន​ដំណាំ​របស់​កសិករ​ផ្ទាល់ ​ដើម្បី​ចម្រាញ់​យក​ផល​ដំណាំ​ដែល​ល្អ មុន​នឹង​នាំ​យក​ទិន្នផល​នោះ​ទៅ​កាន់​ប្រទេស​ថៃ។ ស្រុក​ម៉ាឡៃ ដែល​ជា​តំបន់​មួយ​របស់​អតីត​កម្មាភិបាល​ខ្មែរ​ក្រហម ក៏​បាន​ចាប់​ផ្តើម​បង្កើត​សហគ្រាស​តូចៗ​ដើម្បី​ចម្រាញ់​ដំឡូង​មី និង​នាំ​ចេញ​ដំឡូង​មី ដើម្បី​ចិញ្ចឹម​ជីវិត​ដែរ។


{% include window.html

caption="ទិដ្ឋភាពភ្នំដែលហ៊ុំព័ទ្ធជុំវិញ​ឃុំ​ភ្នំព្រឹកនៃខេត្តបាត់ដំបង ដែលប្រជាពលរដ្ឋ​ក្នុង​ឃុំនេះ​ភាគច្រើនប្រកបរបរដាំដំឡូងមី។ "
credit="(អូន ឆេងប៉រ | VOA Khmer)"
quotePosition="top-left;"
add_padding=true

%}




### តម្លៃ​ដំឡូង​ធ្លាក់​ចុះ​បណ្តាល​ឲ្យ​មាន​បំណុល​និង​ចំណាក​ស្រុក ###

ក៏ប៉ុន្តែក្នុង​អំឡុង​ពេល​៣ឆ្នាំ​ចុង​ក្រោយ​នេះ ការ​នាំ​ចេញ​ដំឡូង​មី​នៅ​ឃុំ​ភ្នំព្រឹក បាន​ធ្លាក់​ចុះ មួយ​ផ្នែក​ដោយ​សារ​តែ​ការ​រឹត​បន្តឹង​ពន្ធ​គយ​ពី​រដ្ឋាភិបាល​កម្ពុជា​លើ​ឈ្មួញ​ថៃ នៅ​តាម​ព្រំដែន​កម្ពុជា​ថៃ ស្រប​ពេល​ដែល​តម្លៃ​ផលិតផល​ក្នុង​ពិភព​លោក​ក៏​បាន​ធ្លាក់​ចុះ​សម្រាប់​ដំណាំ​ដំឡូង​មី។ នេះ​បើ​យោង​តាម​លោក ចើម ខំ។ 

តម្លៃ​ដំឡូង​មី​នៅ​កម្ពុជា​បាន​ធ្លាក់​ចុះ​ប្រមាណ​៣០ភាគរយ គឺ​ពី​តម្លៃ​ប្រមាណ​៧០០រៀល​ក្នុង​មួយ​គីឡូក្រាម នៅ​ឆ្នាំ​២០១៤ មក​សល់​ត្រឹម ៤៥០រៀល​ក្នុង​មួយ​គីឡូ​ក្រាម ​នៅ​ឆ្នាំ២០១៧។ ការ​នាំ​ចេញ​ដំឡូង​នៅ​ទូទាំង​ប្រទេស​កម្ពុជា ដែល​៩០ភាគរយ​នាំទៅ​ប្រទេស​ថៃ បាន​ធ្លាក់​ចុះ​២១ភាគរយ ​នៅ​ក្នុង​អំឡុងពេល​៩​ខែ​ដំបូង​នៃ​ឆ្នាំ២០១៧។ នេះ​បើ​យោង​តាម​សេចក្តី​រាយការណ៍​របស់​កាសែត​ភ្នំពេញ​ប៉ុស្តិ៍។ 

ភ្លាមៗ​នោះ ​សេដ្ឋកិច្ច​ក្នុង​តំបន់​ភ្នំព្រឹក​ដែល​ពឹងផ្អែក​លើ​ដំឡូង​មី​បាន​ធ្លាក់​ចុះ ហើយ​សេដ្ឋកិច្ច​របស់​ប្រជាពលរដ្ឋ​ក្នុង​សហគមន៍​ក៏​ត្រូវ​រងផល​ប៉ះពាល់​ដែរ។ 

លោក ចើម ខំ អតីត​មេឃុំ​ភ្នំព្រឹក បាន​និយាយ​ថា៖ «‍លទ្ធភាព​ធ្វើ​ចម្ការ គឺ​បាន​ផល តែ​អត់​មាន​ទីផ្សារ។ តម្លៃ​ទំនិញ [ដំណាំ] វា​ថោក។ និយាយ​រួម បានត្រឹម​ម៉ា​ស៊ី ម៉ាសង អត់​មាន​អី​បាន​សល់​ទេ»។

លោក​បាន​បន្ថែម​ថា៖ «‍អត់​ទីផ្សារ​មក​ពី​អី មក​ពី​ឈ្មួញ​វា​មិន​ឲ្យ​យើង។ យើង​មាន​ដំឡូង យើង​ត្រូវ​អង្វរ​វា​ឲ្យ​ទិញ។ អត់​មាន​ទីផ្សារ​ពិត​ប្រាកដ​ថា ដំឡូង​មួយ​គីឡូ​តម្លៃ​ប៉ុន្មាន? មួយ​គីឡូ​ប្រាំ​បាត [ប្រហែល ៦០០រៀល] ​អា​ខូច​ [តម្លៃ] ប៉ុន្មាន​អី អត់​មាន​ទេ។ តម្លៃ​វា​ស្រេច​តែ​ថៅកែ​គេ​ឲ្យ​យើង​ហ្នឹង»។ 

យោង​តាម​នាយកដ្ឋាន​កសិកម្ម​ប្រចាំ​ខេត្ត​បាត់ដំបង ទំហំ​ដី​កសិកម្ម​ដំណាំ​ដំឡូងមី​បាន​ធ្លាក់ចុះ​ពាក់​កណ្តាល​ពី​ឆ្នាំ​២០១៦​ទៅ​​ឆ្នាំ​២០១៧ គឺ​មក​ត្រឹម​៧៤៤០០ហិកតា​តែប៉ុណ្ណោះ។ 

អ្នក​នាង រឹម រតនា អាយុ​២៨ឆ្នាំ ដែល​ជា​ម្ចាស់​ភោជនីយដ្ឋាន​តូច​មួយ​នៅ​ឃុំ​ភ្នំព្រឹក បាន​ឲ្យ​ដឹង​ថា ការ​រកស៊ី​របស់​អ្នកនាង​បាន​ធ្លាក់​ចុះ នៅពេល​ដែល​ការ​ប្រកប​របរ​កសិកម្ម​របស់​កសិករ​មិន​ទទួល​អំណោយ​ផល។ 

អ្នក​នាង​បាន​និយាយ​ថា៖ «‍យើង​លក់​មិន​សូវ​ដាច់ ពេលណា​ពួកគាត់​ប្រមូល​ផល​មិន​សូវ​បាន»។​

លោក ចាន់ ថា​ និង​ម្តាយ​របស់​លោក គឺ​លោកស្រី ឃឹម យ៉េង ធ្លាប់​តែ​រក​បាន​ចំណូល​ប្រមាណ​៩៦០ដុល្លារ​ក្នុង​មួយ​ឆ្នាំ ពី​ដី​ចម្ការ​ដែល​មាន​ទំហំ​ជិត​២ហិកតា​របស់​អ្នក​ទាំងពីរ​កាលពី​ប៉ុន្មាន​ឆ្នាំ​មុន។ ចំណូល​នេះ​គឺ​សមរម្យ​ល្មម​សម្រាប់​ជីវិត​រស់នៅ​ដោយ​សាមញ្ញ​របស់​ពួកគេ ​ប៉ុន្តែ​បច្ចុប្បន្ន​នេះ ពួកគេ​កំពុង​តែ​ជួប​ការ​លំបាក​នៅ​​ក្នុងជីវភាព​រស់នៅ។ 

លោក ចាន់ ថា បាន​លើក​ឡើង​ថា៖​ «‍បើ​សិន​ជា​គិត​ទៅ ភាគច្រើន​គឺ​សុទ្ធសឹង​តែ​ជា​អ្នក​ជំពាក់​គេ ព្រោះអី? ព្រោះ​ដោយសារ​តម្លៃ [ដំឡូង]​ វា​ថោក»។

លោក​បាន​បន្ថែម​ថា ហេតុដូច្នេះ សម្រាប់​លោក និង​ពលរដ្ឋ​ជា​ច្រើន​នាក់​ផ្សេង​ទៀត​នៅ​ឃុំ​ភ្នំព្រឹក​នេះ ដំណោះស្រាយ​គឺ​មាន​តែ​ចំណាក​ស្រុក​ទៅ​ប្រទេស​ថៃ ហើយ​ធ្វើ​ការងារ​ជា​កម្មករ​នៅ​តាម​រោងចក្រ និង​ការដ្ឋាន​សំណង់​របស់​ថៃ ​ដោយ​មិន​មាន​ឯកសារ​ត្រឹមត្រូវ​តាម​ផ្លូវ​ច្បាប់។

លោក ចើម ខំ បាន​ប៉ាន់​ស្មាន​ថា យ៉ាង​ហោច​ណាស់ កសិករ​ប្រមាណ​៣០០នាក់​ពី​ឃុំ​របស់​លោក កំពុង​តែ​ធ្វើការ​នៅ​ក្នុង​ប្រទេស​ថៃ​ទាំង​ខុស​ច្បាប់ និង​ទាំង​ស្រប​ច្បាប់។ 

លោក ចើម ខំ បាន​សួរ​អំពី​សេចក្តី​សម្រេច​ចិត្ត​របស់​រដ្ឋាភិបាល​កម្ពុជា​ក្នុង​ការ​រឹតបន្តឹង​ពន្ធគយ​លើ​ឈ្មួញ​ថៃ ដោយ​តម្រូវ​ឲ្យ​មាន​ការ​បង់​ថ្លៃ​ចូល​ទិញ​ផលិតផល​ដំណាំ​របស់​កម្ពុជា​ថ្លៃ​ជាង​មុន។ លោក​បាន​អះអាង​ថា ការណ៍​នេះ​បាន​ជំរុញ​ឲ្យ​ក្រុម​ឈ្មួញ​កណ្តាល​កម្ពុជា ​គ្រប់គ្រង​ទីផ្សារ​នាំ​ចេញ​និង​​ទិញ​ផលិតផល​របស់​កសិករក្នុង​​តម្លៃ​ថោក ហើយ​​ក្រុម​កសិករ​ត្រូវ​បង្ខំ​ចិត្ត​លក់។ 

លោក​ ចើម ខំ បាន​លើក​ឡើង​ថា៖ «‍​ខ្ញុំ​ឮ​តាម​គេ​ តែ​មិន​ច្បាស់​ទេ​ណា៎ ឮថា​ឈ្មួញ​ថៃ​ត្រូវ​បង់​គយ​៧.០០០​បាត [ប្រហែល​២២៤​ដុល្លារ] ទើប​អាច​ចូល​ឡាន​ក្នុង​ស្រុក​ទិញ​ដំឡូង។ វា​ថ្លៃ​ពេក គេ​ធ្វើ​អី​បាន​ចំណេញ?»។ 

លោក​បាន​បន្ថែម​ថា លោក​មិន​ដឹង​ច្បាស់​ថា​ តើ​នេះ​គឺជា​តម្លៃ​ផ្លូវការ ឬ​ជា​ការ​សូក​ប៉ាន់​ដែល​មន្ត្រី​គយ​នៅ​តាម​ព្រំដែន​ទាមទារ​ពី​ឈ្មួញ​នោះ​ទេ។ 

លោក ជឿន សុភ័ក្ត្រ មេឃុំ​ភ្នំព្រឹក​មក​ពី​គណបក្ស​ប្រជាជន​កម្ពុជា​ដែល​ត្រូវបាន​ជ្រើស​តាំង ​ក្រោយ​ពេល​ដែល​លោក ចើម ខំ​ បាន​បាត់បង់​តំណែង​របស់​លោក ​ដោយសារ​តែ​គណបក្ស​សង្គ្រោះ​ជាតិ ​ត្រូវបាន​ដីកា​តុលាការ​កំពូល​សម្រេច​រំលាយ​ចោល​នោះ បាន​ទទួល​ស្គាល់​ថា ឈ្មួញ​ថៃបាន​ទិញ​ផលិត​ផល​ដំណាំ​របស់​កសិករ​កម្ពុជា​​ក្នុង​​តម្លៃ​ខ្ពស់​ ប៉ុន្តែ​លោក​បាន​បដិសេធ​ថា មន្ត្រី​គយ​មិនមែន​ជា​អ្នក​បង្ក​ឲ្យ​តម្លៃ​ដំឡូង​របស់​កសិករ​កម្ពុជា​ធ្លាក់​ចុះ​នោះ​ទេ។



{% include video.html 

youtube="JUMkr5TMkbs"

%}



### បន្ថែម​លើ​បញ្ហា​សេដ្ឋកិច្ច​ ការ​គាបសង្កត់​សិទ្ធិ​នយោបាយ​ ###

ការ​បង្ក្រាប​លើ​សិទ្ធិ​នយោបាយ​នៅ​កម្ពុជា​នាពេល​ថ្មីៗនេះ កាន់តែ​ដាក់​បន្ទុក​បន្ថែម​លើ​ពលរដ្ឋ​នៅ​ឃុំ​ភ្នំព្រឹក ដែល​កំពុង​តែ​ប្រឈម​នឹង​បញ្ហា​សេដ្ឋកិច្ច​ដោយសារ​តែ​តម្លៃ​ដំឡូង​ធ្លាក់​ចុះ។ នៅ​ពេល​ដែល​តុលាការ​កំពូល​នៃ​រដ្ឋាភិបាល​កម្ពុជា ដែល​គ្រប់គ្រង​ដោយ​គណបក្ស​ប្រជាជន​កម្ពុជា​របស់​លោក​នាយក​រដ្ឋមន្ត្រី ហ៊ុន សែន បាន​សម្រេច​រំលាយ​គណបក្ស​សង្គ្រោះ​ជាតិ​មក ឃុំ​ភ្នំព្រឹក​បាន​បាត់បង់​មេដឹកនាំ​ឃុំ​មួយ​ចំនួន ដែល​ត្រូវបាន​ជ្រើសតាំង​តាម​ដំណើរការ​បោះឆ្នោត​ដោយ​ប្រជាធិបតេយ្យ​កាលពី​ខែ​មិថុនា ឆ្នាំ​២០១៧។

លោក ចើម ខំ អតីត​កម្មាភិបាល​ខ្មែរ​ក្រហម​ដែល​បាន​បាត់បង់​ភ្នែក​ម្ខាង ​ដោយសារ​តែ​ការ​ប្រយុទ្ធ​គ្នា​នៅ​ឆ្នាំ​១៩៧៥ ​ត្រូវបាន​ជ្រើសតាំង​ជា​មេ​ឃុំ​ភ្នំព្រឹក នៅ​ក្នុង​ដំណើរការ​បោះឆ្នោត​ជ្រើសរើស​ក្រុម​ប្រឹក្សា​ឃុំ​សង្កាត់​កាលពី​ខែមិថុនា ឆ្នាំ២០១៧។ ក៏ប៉ុន្តែ​ក្នុង​រយៈពេល​ប្រាំ​ខែ​ក្រោយ​មក លោក​ត្រូវ​បាន​ដក​ចេញ​ពី​មុខ​តំណែង​ ហើយ​ជំនួស​វិញ​ដោយ​លោក ជឿន សុភ័ក្ត្រ នៃ​គណបក្ស​ប្រជាជន​កម្ពុជា។ 



{% include mugshot.html

	file="/img/mugshot__choeun-sopheak.jpg"
	name="លោក ជឿន សុភ័ក្ត្រ "
	cutline="សមាជិកឃុំភ្នំព្រឹកនៃគណបក្ស​ប្រជាជន ត្រូវបាន​ជ្រើសរើស​ឲ្យ​ក្លាយជា​មេឃុំ បន្ទាប់ពី​លោក ចើម ខំ បាន​បាត់បង់តំណែង​មេឃុំនេះ ដោយសារតែ​តុលាការកំពូលកម្ពុជាបាន​ចេញ​សាល​ក្រម​រំលាយ​គណបក្ស​ប្រឆាំង​នេះ កាលពីខែ​វិច្ឆិកា ឆ្នាំ២០១៧។"

%}លោក ចើម ខំ គឺជា​បេក្ខជន​ម្នាក់​នៃ​បេក្ខជន​មួយ​ចំនួន​ផ្សេង​ទៀត​របស់​​គណបក្ស​សង្គ្រោះ​ជាតិ​ដែល​បាន​បាត់បង់​តំណែង នៅ​តំបន់​ភាគ​ពាយព្យ​ប្រទេស​ ដែល​ជា​តំបន់​គ្រប់គ្រង​ដោយ​អតីត​កម្មាភិបាល​ខ្មែរ​ក្រហម និង​ជា​ទី​ដែល​គណបក្ស​ប្រឆាំង​មាន​ប្រជាប្រិយភាព​គួរសម។ តំបន់​អតីត​កម្មាភិបាល​ខ្មែរ​ក្រហម​ទាំង​នេះ នឹង​មិន​មាន​ជម្រើស​បោះឆ្នោត​ឲ្យ​គណបក្ស​សង្គ្រោះ​ជាតិ​ សម្រាប់​ការ​បោះឆ្នោត​ថ្នាក់​ជាតិ​នៅ​ខែ​កក្កដា​ខាង​មុខ​នេះ​ឡើយ ពីព្រោះ​គណបក្ស​នេះ​ត្រូវបាន​រំលាយ​ដោយ​សាលក្រម​របស់​តុលាការ​កំពូល។

លោក ចើម ខំ បាន​ឲ្យ​ដឹង​ថា មាន​ការ​មិន​ពេញចិត្ត​ពី​សំណាក​ប្រជាពលរដ្ឋ​មួយ​ចំនួន​នៅ​ក្នុង​ឃុំ​ភ្នំព្រឹកនេះ ចំពោះ​ការ​រំលាយ​គណបក្ស​ប្រឆាំង ប៉ុន្តែ​ពួកគេ​មិន​ហ៊ាន​បញ្ចេញ​មតិ «‍បើ​មិន​ដូច្នោះទេ ពួកគេ​នឹង​ត្រូវ​បង្ក្រាប»។ ទោះជា​យ៉ាងណា​ក្តី លោក ចើម ខំ​ សង្ឃឹម​ថា គណបក្ស​សង្គ្រោះ​ជាតិ​អាច​នឹង​វិល​ចូល​នយោបាយ​វិញ ហើយ​អាច​នឹង​មាន​ឱកាស​ប្រកួត​ប្រជែងនៅ​​ក្នុង​ការ​បោះឆ្នោត​ខាង​មុខ​នេះ។ 

លោក​បាន​និយាយ​ថា៖ «‍វា​អាច​ទៅ​រួច!»

ការ​បង្ក្រាប​ជា​លក្ខណៈ​ទ្រង់ទ្រាយ​ធំ​ទូទាំង​ប្រទេស​របស់​រដ្ឋាភិបាល​កម្ពុជា ទៅ​លើ​ក្រុម​គណបក្ស​ប្រឆាំង ក៏បាន​រាលដាល​ដល់​ក្រុម​អង្គការ​សង្គម​ស៊ីវិល និង​សារព័ត៌មាន​ឯករាជ្យ​ផង​ដែរ ហើយ​ការ​បង្ក្រាប​នេះ ក៏​បាន​កើត​ឡើង​នៅ​តាម​តំបន់​ជនបទ​ ដូចជា​នៅ​ឃុំ​ភ្នំព្រឹក​នេះ​ជា​ដើម។ នៅពេល​ដែល​អ្នក​យក​ព័ត៌មាន VOA មាន​វត្តមាន​ និង​សម្ភាស​ប្រជាពលរដ្ឋ​ក្នុង​ឃុំ​នេះ មន្ត្រី​យោធា​ប្រមាណ​ពី​ប្រាំនាក់​ទៅ​១០នាក់ បាន​តាម​ដាន និង​ថត​វីដេអូ​សកម្មភាព​របស់​អ្នក​យក​ព័ត៌មាន​ VOA ដោយ​ប្រើប្រាស់​ទូរស័ព្ទ​ដៃ​ផ្ទាល់​ខ្លួន​របស់​ពួកគេ។ 

ដោយ​មិន​មាន​ការ​ភ័យ​ខ្លាច​អ្វី​ទាំង​អស់ លោក​ ចាន់​ ថា ជា​កសិករ​ដាំ​ដំឡូង​ បាន​និយាយ​សង្កត់ធ្ងន់​ជា​សាធារណៈ​ថា ឃុំ​ភ្នំព្រឹក ​ត្រូវការ​មេដឹកនាំ ដែល​ប្រជាពលរដ្ឋ​ជា​អ្នក​បោះឆ្នោត​ជ្រើស​តាំង​ដើម្បី​ដោះស្រាយ​បញ្ហា​ប្រឈម​ខាង​សេដ្ឋកិច្ច​នៅ​ក្នុង​ឃុំ​នា​ពេល​បច្ចុប្បន្ននេះ។ 

លោក ចាន់ ថា បាន​និយាយ​ថា៖ «‍ខ្ញុំ​គិត​ថា វា​ប៉ះពាល់​ដែរ [ការ​រំលាយ​គណបក្ស​ប្រឆាំង] ព្រោះ​វា​ពាក់ព័ន្ធ​នឹង​ថ្នាក់​ដឹកនាំ​ឃុំ។ យើង​ត្រូវការ​មេដឹកនាំ​ដែល​ជួយ​ដោះស្រាយ​ជីវភាព​យើង‍»៕



{%
	include promo-video.html
	tag="agriculture"
	label="Related videos"
	featured_video=false
%}





