---
title: ព្រះអង្គម្ចាស់ នរោត្តម រណឫទ្ធិ 
summary: ព្រះ​អង្គ​ម្ចាស់ នរោត្តម រណឫទ្ធិ គឺ​ជា​អ្នកនយោបាយ​កម្ពុជា​ដែល​នាំ​មុខ​គេ​មួយ​រូប​នៅ​ក្នុង​ទសវត្សរ៍​១៩៨០​និង​១៩៩០។ ឥឡូវ​នេះ ព្រះអង្គ​គឺ​ជា​ប្រធាន​គណបក្ស​ហ៊្វុនស៊ីនប៉ិច ម្តង​ទៀត បន្ទាប់​ពី​ព្រះអង្គ​បាន​ចេញ​ចូល​ក្នុង​ឆាក​នយោបាយ​អស់​រយៈពេល​ជាច្រើន​ឆ្នាំ។ 
byline: ស្រាវជ្រាវ​និង​ចងក្រង​ដោយ ទែន សុខស្រីនិត និង​ ហុង ចិន្តា | VOA News
metrics-byline: Soksreinith, Ten; Hong, Chenda

image: /img/bio__norodom-ranariddh__banner.jpg
mugshot: /img/bio__norodom-ranariddh__mugshot.jpg
cutline: ព្រះអង្គម្ចាស់​ នរោត្តម រណឫទ្ធិ ប្រធាន​គណបក្ស​ហ៊្វុនស៊ីនប៉ិច យាង​ចេញ​ដំណើរ បន្ទាប់​ពី​សមាជ​គណបក្ស​របស់​ព្រះអង្គ​​បាន​បញ្ចប់​នៅក្នុង​រាជធានី ភ្នំពេញ កាល​ពី​ថ្ងៃ​ចន្ទ ទី ១៩ ខែ មករា ឆ្នាំ ២០១៥។ 
credit: Heng Sinith | AP

translation: /english/biography/norodom-ranariddh.html

date:   2018-05-01
categories: biography
layout: biography
language: khmer
---



ប្រសូត្រ​នៅ​ថ្ងៃ​ទី​ ២ ខែ មករា ឆ្នាំ ១៩៤៤ ក្នុង​ទីក្រុង ភ្នំពេញ ព្រះអង្គម្ចាស់​ នរោត្តម រណឫទ្ធិ គឺ​ជា​បុត្រា​ច្បង​របស់​ព្រះបាទ ​នរោត្តម សីហនុ និង​ជា​អ្នក​នយោបាយ​ដ៏​យូរ​អង្វែង​មួយ​អង្គ ថ្វីត្បិត​តែ​ព្រះអង្គ​មិន​ដែល​កាន់​អំណាច​ម្តង​ទៀត​ជា​នាយករដ្ឋមន្ត្រី​ដូច​ក្នុង​ទសវត្សរ៍​ ១៩៩០ ជាមួយ​នឹង​លោក​ ហ៊ុន សែន​ ក៏​ដោយ។ ព្រះអង្គ​ទទួល​បាន​សញ្ញាបត្រ​បណ្ឌិត​ផ្នែក​ច្បាប់​ពី​សាកលវិទ្យាល័យ Aix-en-Provence ក្នុង​ប្រទេស បារាំង និង​បាន​បង្រៀន​មុខវិជ្ជា​សង្គមវិទ្យា​និង​ច្បាប់​រដ្ឋធម្មនុញ្ញ​នៅ​សាកលវិទ្យាល័យ​នោះ ពី​ឆ្នាំ​១៩៧៦​ដល់​ឆ្នាំ​១៩៨៣។ ក្រោយ​មក​ ព្រះអង្គ​បាន​លា​ឈប់​ពី​ការងារ​ដើម្បី​ចូលរួម​ក្នុង​ឆាក​នយោបាយ​កម្ពុជា​ឲ្យ​កាន់​តែ​ស៊ីជម្រៅ។ 

ព្រះអង្គម្ចាស់​ នរោត្តម រណឫទ្ធិ បាន​ក្លាយ​ជា​ប្រធាន​គណបក្ស​ហ៊្វុនស៊ីនប៉ិច នៅ​ឆ្នាំ​១៩៩១។ គណបក្ស​របស់​ព្រះអង្គ​ទទួល​បាន​អាសនៈ​ភាគច្រើន​ចំនួន​៥៨​ក្នុង​ចំណោម​អាសនៈ​សភា​ទាំង​១២០​នៅ​ក្នុង​ការ​បោះឆ្នោត​ជាតិ​ឆ្នាំ​១៩៩៣ ដែល​ជា​ការ​បោះឆ្នោត​ដំបូង​បង្អស់​ ចាប់​តាំង​ពី​របប​ខ្មែរ​ក្រហម​បញ្ចប់។ ក៏​ប៉ុន្តែ​ នៅ​ពេល​គណបក្ស CPP បាន​បដិសេធ​មិន​ព្រម​ចុះចេញ​ពី​តំណែង ព្រះអង្គម្ចាស់ នរោត្តម រណឫទ្ធិ ត្រូវ​បាន​បង្ខំ​ឲ្យ​ព្រមព្រៀង​ចែក​រំលែក​អំណាច​ជាមួយ​លោក ហ៊ុន សែន ដោយ​ព្រះអង្គ​ធ្វើ​ជា​នាយករដ្ឋមន្ត្រី​ទី​មួយ និង​លោក ហ៊ុន សែន​ ធ្វើ​ជា​នាយករដ្ឋមន្ត្រី​ទី​ពីរ។ ​​

ព្រះ​អង្គម្ចាស់​នរោត្តម រណឫទ្ធិ និង​លោក ហ៊ុន សែន មិន​ឯកភាព​គ្នា​លើ​បញ្ហា​ជាច្រើន ដោយ​រួម​ទាំង​គោលនយោបាយ​សាធារណៈ​និង​គម្រោង​អភិវឌ្ឍន៍​នានា។ ទី​បំផុត នៅ​ខែ​ កក្កដា ឆ្នាំ ១៩៩៧ ព្រះ​អង្គ​ម្ចាស់​ នរោត្តម រណឫទ្ធិ ត្រូវ​បាន​បង្ខំ​ឲ្យ​និរទេស​ខ្លួន​បន្ទាប់​ពី​មាន​ការ​ប៉ះទង្គិច​គ្នា​ដ៏​ធំ​មួយ​រវាង​កងកម្លាំង​ដែល​ស្មោះស្ម័គ្រ​នឹង​នាយករដ្ឋមន្ត្រី​ទាំង​ពីរ។ ព្រះអង្គ​ត្រូវ​បាន​បណ្តេញ​ចេញ​ពី​តំណែង​ជា​នាយករដ្ឋមន្ត្រី​ទី​មួយ​ក្នុង​ពេល​មួយ​ខែ​ក្រោយ​មក។ ​​​​​

ព្រះ​អង្គម្ចាស់ ​នរោត្តម រណឫទ្ធិ បាន​ត្រឡប់​មក​កម្ពុជា​វិញ​កាល​ពី​ខែ ​មីនា ឆ្នាំ ១៩៩៨ និង​ត្រូវ​បាន​តែងតាំង​ជា​ប្រធាន​រដ្ឋសភា​ជាតិ​នៅ​ខែ​វិច្ឆិកា បន្ទាប់​ពី​គណបក្ស​របស់​ព្រះអង្គ​បាន​ចាញ់​គណបក្ស​ CPP នៅ​ក្នុង​ការ​បោះឆ្នោត​ជាតិ​ខែ​ កក្កដា។ គេ​រំពឹង​យ៉ាង​ទូលំទូលាយ​ថា ព្រះអង្គ​នឹង​ឡើង​គ្រងរាជ្យសម្បត្តិ​ជា​ស្តេច​បន្ទាប់ ប៉ុន្តែ​ព្រះអង្គ​បាន​ប្រកាស​ជា​សាធារណៈ​កាល​ពី​ឆ្នាំ​២០០១​ថា ព្រះ​អង្គ​មិនមាន​ចំណាប់អារម្មណ៍​ចង់​គ្រងរាជ្យ​បន្ត​ពី​ព្រះ​បិតា​នោះ​ទេ។ 

កាល​ពី​ខែ​មីនា ឆ្នាំ ២០០៦ ព្រះ​អង្គ​ម្ចាស់​ នរោត្តម រណឫទ្ធិ បាន​លាលែង​ពី​តំណែង​ជា​ប្រធាន​សភាជាតិ ហើយ​នៅ​ខែ​តុលា ព្រះអង្គ​ត្រូវ​បាន​បណ្តេញ​ចេញ​ពី​គណបក្ស​ហ៊្វុនស៊ីនប៉ិច។ ចាប់​តាំង​ពី​ពេល​នោះ​មក ព្រះអង្គ​បាន​ចេញ​ចូល​ក្នុង​ឆាក​នយោបាយ និង​បាន​បង្កើត​គណបក្ស​នរោត្តម​រណឫទ្ធិ ហើយ​ក្រោយ​មក​បង្កើត​គណបក្ស​សង្គម​រាស្ត្រ​រាជាធិបតេយ្យ រហូត​ដល់​ខែ មករា ឆ្នាំ ២០១៥ ទើប​ព្រះអង្គ​ត្រឡប់​ចូល​គណបក្ស​ហ៊្វុនស៊ីនប៉ិច​វិញ និង​ត្រូវ​បាន​គេ​តែងតាំង​ជា​ប្រធាន​គណបក្ស​ម្តងទៀត។ ​​​

គណបក្ស​ហ៊្វុនស៊ីនប៉ិច​មិន​បាន​ឈ្នះ​អាសនៈ​អ្វី​នៅ​ក្នុង​ការ​បោះឆ្នោត​ជាតិ​ឆ្នាំ​២០១៣​នោះ​ទេ ប៉ុន្តែ​ឥឡូវ​នេះ គណបក្ស​នេះ​មាន​អាសនៈ​ចំនួន​៤១ នៅ​ក្នុង​សភាជាតិ បន្ទាប់​ពី​គណបក្ស CNRP ត្រូវ​បាន​រំលាយ​កាល​ពី​ចុង​ឆ្នាំ ២០១៧ ដោយ​សាលក្រម​តុលាការ ហើយ​អាសនៈ​នៅ​សភាជាតិ​ទាំងអស់​របស់​គណបក្ស​នេះ​ត្រូវ​ចែកចាយ​ទៅ​ឲ្យ​គណបក្ស​ដទៃទៀត៕ 

