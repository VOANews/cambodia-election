---
title: មេឃុំ​ម្នាក់​គត់ ដែល​មិនមែន​មក​ពី​គណបក្ស​កាន់​អំណាច
summary: ក្រោយ​ពី​គណបក្ស​សង្គ្រោះជាតិ​ត្រូវ​បាន​រំលាយ​ដោយ​ចម្រូង​ចម្រាស ​គណបក្ស​ប្រជាជន​កម្ពុជា​​បាន​​ក្រសោប​គ្រប់​គ្រង​តំណែង​មេឃុំ​ចៅ​សង្កាត់​ចំនួន​​១៦៤៥​ឃុំ​សង្កាត់ ​ក្នុង​ចំណោម​ឃុំសង្កាត់​ទាំង១៦៤៦​នៅ​ទូទាំង​ប្រទេស។ ឃុំ​មួយ​ដែល​នៅ​សេស​សល់​ គឺ​ឃុំថ្មពួក​ ស្រុកថ្មពួក ​ខេត្ត​បន្ទាយ​មានជ័យ ដែល​ជា​តំណែង​ឈ្នះ​ឆ្នោត​របស់​លោក​ ដា​​ ឈាន​ ជា​មេឃុំ​មក​ពី​គណបក្ស​ខ្មែររួបរួមជាតិ។​
byline: អូន ឆេងប៉រ
metrics-byline: Chhengpor, Aun

image: https://gdb.voanews.com/6018A10A-0814-49A0-A101-D77AEF8E65FE_w1023_h575_s.jpg
cutline: លោក ដា ឈាន មេឃុំ​ថ្មពួក បាន​រត់ភៀស​ខ្លួន​ជាមួយ​ក្រុម​គ្រួសារ​ទៅ​កាន់​ព្រំដែន​ខ្មែរ ថៃ ​កាលពី​ឆ្នាំ​១៩៨៣ ពេល​ដែល​លោក​មាន​អាយុ​១១ឆ្នាំ ហើយ​បាន​វិល​ត្រឡប់​ចូល​ស្រុក​កំណើត​វិញ​នៅ​ដើម​ទសវត្សរ៍​១៩៩០។
credit: ខាន់ សុគុំមនោ | VOA Khmer
mugshot: /img/mugshot__da-chhean--400.jpg

persona: មន្ត្រី​គណបក្ស​តូច

dateline: ឃុំថ្ម​ពួក ខេត្ត​បន្ទាយ​មាន​ជ័យ
location: Banteay Meanchey
map_pin: Thmar Puok Town
coordinates: 13.940085, 103.049495

translation: /english/profile/politician/da-chhean-minority-party.html

date: 2018-07-22
categories: profile politician
layout: post-main
language: khmer
---

$DATELINE$ នៅ​ពេល​ព្រលឹម​ស្រាងៗ ​សំឡេង​គ្រឿង​ម៉ាស៊ី​ន​បាន​លាន់ឮ​កង​រំពង ខណៈ​ដែល​គោយន្ត​រាប់សិប​គ្រឿង​កំពុងបរ​យ៉ាង​សន្ធាប់​ ​បោះ​ពួយ​តាម​ដង​ផ្លូវ​ជាតិ​លេខ​៥៦ កាត់​ចំ​កណ្ដាល​ទី​រួម​ស្រុកថ្មពួក ខេត្ត​បន្ទាយមានជ័យ។

ក្រុម​កសិករ​ដែល​ជិះ​គោយន្ត កំពុង​ធ្វើ​ដំណើរ​ឆ្ពោះ​ទៅ​កាន់​ចម្ការ​ច្បារ​ដំណាំ​របស់​ពួក​គេ ដែល​នៅ​ឆ្ងាយ​ពី​ទីប្រជុំជន ទី​ដែល​ពួក​គេ​ដាំដុះ​ដំណាំ​ស្រូវ ពោត និង​ដំឡូងមី​ចម្រុះ​គ្នា ​ដើម្បី​សន្សំ​ប្រាក់​កម្រៃ​ចិញ្ចឹម​ជីវិត។


{% include map.html %}



នៅ​តាម​ផ្លូវ​ឆ្ពោះ​ទៅ​កាន់​ស្រែ​ចម្ការ កន្លែង​ធ្វើការ សាលារៀន និង​កន្លែង​រក​ស៊ី​ផ្សេងៗ ក្រុម​អ្នក​ជិះ​គោយន្ត កូន​សិស្ស​សាលា និង​បណ្ដា​អាជីវករ តែងតែ​ឃើញ​ស្លាក​សញ្ញា​គណបក្ស​ខ្មែរ​រួបរួម​ជាតិ និង​ស្លាក​សញ្ញា​គណបក្ស​ប្រជាជន​កម្ពុជា ដែល​ត្រូវ​បាន​គេ​ដាក់​តាម​បណ្ដោយ​ផ្លូវ​ជាតិ​លេខ​៥៦ និង​គ្រប់​ភូមិដ្ឋាន​នាប៉ែកពាយព្យ​នៃ​ប្រទេស​។

នៅ​ឯ​គេហដ្ឋាន​​ធ្វើ​ពីថ្ម​របង​បេតុង​លាប​ពណ៌​ខៀវ លោក ដា ឈាន ​រវល់​ធ្វើ​នេះ ធ្វើ​នោះ​មិន​ទំនេរ​ឡើយ។ លោក​ត្រួត​ពិនិត្យ​ឯកសារ និង​ឆ្លើយ​ទូរស័ព្ទ​ពី​មួយទៅ​​មួយ ទម្រាំ​នឹង​មាន​ពេល​ទំនេរ​ជជែក​នឹង​ភ្ញៀវ​ ដែល​មក​សាកសួរ​សុខ​ទុក្ខ​សុំ​សម្ភាស។

លោក ដា ឈាន ដែល​មាន​សម្បុរស្រអែម រាង​ខ្ពស់​ស្រឡះ កំពុង​បំពេញ​តួនាទី​របស់​លោក​ជា​មេឃុំ​ថ្មពួក​នេះ។ កាលពី​ខែមិថុនា ឆ្នាំ​២០១៧ លោក ដា ឈាន ដែល​ឈរ​លេខ​រៀងទី​មួយ​ក្នុង​បញ្ជី​បេក្ខជន​មេឃុំ​គណបក្ស​ខ្មែរ​រួបរួម​ជាតិ ដែល​អះអាង​ថា​ជា​គណបក្ស​រាជា​និយម បាន​ជាប់​ឆ្នោត​ជា​មេឃុំ​ថ្មពួក ដោយ​ទទួល​បាន​ជ័យ​ជម្នះ​ភ្លូក​ទឹក​ភ្លូកដី។

ក្នុង​ការ​បោះ​ឆ្នោត​ឃុំសង្កាត់​ខែមិថុនា ឆ្នាំ​២០១៧ គណបក្ស​ខ្មែរ​រួប​រួម​ជាតិ ដែល​លោក ដា ឈាន ដើរ​តាម និង​ដែល​ដឹក​នាំ​ដោយ​​លោក​អតីត​នាយ​ឧត្ដមសេនីយ៍ ញឹក ប៊ុនឆៃ ឈរ​នៅ​លំដាប់​ជា​គណបក្ស​បាន​ចំណាត់​ថ្នាក់​លេខ​បី​ក្នុង​ឃុំ​ថ្មពួក ជា​ឃុំតែ​មួយ​គត់​នៅ​ទូ​ទាំង​ប្រទេស​ដែល​គណបក្ស​តូច​មួយ​នេះ​បាន​ឈ្នះ​សំឡេង​​គ្រប់​គ្រង​សាលា​ឃុំ ដែល​នៅ​មិន​ឆ្ងាយ​ប៉ុន្មាន​ពី​គេហដ្ឋាន​របស់​លោក ក្នុង​ភូមិ​កសិណ ឃុំថ្មពួក។ 

ប៉ុន្តែ​តួ​លេខ​នេះ​ដាច់​ឆ្ងាយ​ពី​គណបក្ស​ជ័យ​លាភី​លេខ​មួយ និង​លេខ​ពីរ។ ឃុំ​នានា​នៅ​ស្ទើរទូ​ទាំង​ប្រទេស​បាន​ជ្រើសរើស​គណបក្ស​នយោបាយ​តែ​ពីរ​ប៉ុណ្ណោះ។ គណបក្ស​ប្រជាជន​កម្ពុជា ដែល​គ្រប់​គ្រង​ប្រទេស​ចាប់​តាំង​ពី​ការ​ដួល​រលំ​នៃ​របប​ខ្មែរ​ក្រហម​ដ៏​ឃោរឃៅ​នៅ​ឆ្នាំ​១៩៧៩ បាន​ឈ្នះ​កៅអី​មេឃុំ​សរុប​ចំនួន ១១៥៦ រីឯ​គូ​ប្រជែង​ធំ​របស់​គណបក្ស​មួយ​នេះ គឺ​គណ​បក្ស​សង្គ្រោះ​ជាតិ បាន​ឈ្នះ​តំណែង​មេឃុំ​សរុប​ចំនួន​ ៤៨៩ ​នៅ​ទូ​ទាំង​ប្រទេស។

នៅក្នុង​បទសម្ភាសន៍​ជាមួយ VOA លោក ដា ឈាន បាន​រៀបរាប់​និង​ពន្យល់​ពី​មូលហេតុ​នៃ​ជ័យជម្នះ​របស់​លោក​នៅ​ឃុំ​នេះជា​​ពីរ​ផ្នែក។ មួយ​ផ្នែក​គឺ​មកពី​ប្រជាប្រិយ​ភាព​​របស់​លោក ដែល​បាន​មកពី​ភាពសកម្ម​ក្នុង​ការផ្ដល់​សេវា​សាធារណៈ​បាន​យ៉ាង​គ្រប់​គ្រាន់​ដល់​ពលរដ្ឋ​ម្ចាស់​ឆ្នោត នា​ពេល​ដែល​លោក​ធ្វើ​ជា​មេឃុំ​ក្នុង​អាណត្តិ​មុន (២០១២-២០១៧)។ មួយ​ផ្នែក​ទៀត គឺ​បាន​មកពី​កិត្តិនាម​របស់​លោក​អតីត​នាយ​ឧត្ដមសេនីយ៍ ញឹក ប៊ុនឆៃ ជា​អ្នក​ស្រុក​ស្វាយ​ចេក ដែល​នៅ​មិន​ឆ្ងាយ​ពី​ឃុំ​ថ្មពួក​នេះ​ប៉ុន្មាន​ឡើយ។

ក្នុង​កិច្ចសន្ទនា​ដោយ​សម្តី​រដឺនៗ​បែប​ពលរដ្ឋ​ខ្មែរ​នាប៉ែក​ពាយព្យ​ប្រទេស លោក​មេឃុំ​រូប​នេះ បាន​បន្ថែម​យ៉ាង​ដូច្នេះ​ទៀត​ថា៖

«តាម​ដែល​ខ្ញុំ​យល់ ហើយ​តាម​ដែល​ខ្ញុំ​បាន​ទទួល​ព័ត៌មាន​ពី​ប្រជា​ពលរដ្ឋ គឺ​បងប្អូន​មាន​ភាពជឿ​ជាក់​លើ​ខ្ញុំ បាទ។ ហើយ​បងប្អូន​មាន​ធុរៈ​អ្វី​ក៏​ខ្ញុំ​តែង​តែ​ទៅ​ដល់ ហើយ​ដោះស្រាយ​រឿង​វិវាទ​ដីធ្លី​អី ខ្ញុំ​ទៅ​ដោះ​នៅ​នឹង​កន្លែង ... យើង​ថា និយាយ​អ្វី ធ្វើ​អ្វី គឺ​យើង​ផ្ដល់​នូវ​អា​ភាព​សន្យា​របស់​យើង​ណា៎! គឺ​ភាព​ជាក់​ស្ដែង​ទៅ​ដល់​គាត់ ឆ្លើយតប​នឹង​បំណង​ដែល​គាត់​ចង់​បាន»។

លោក ដា ឈាន ដែល​ជា​សមាជិក​គណបក្ស​នយោបាយ​តូច​មួយ​នេះ បាន​បន្ថែម​យ៉ាង​ដូច្នេះ​ថា៖

«គណបក្ស​គ្រាន់​តែ​មួយ​ចំណែក ប៉ុន្តែ​អ្វី​ដែល​សំខាន់ គឺ​បុគ្គល។ អីចឹង​ការ​បោះ​ឆ្នោត​ក្រុម​ប្រឹក្សា​ឃុំ​សង្កាត់ ប្រជា​ពលរដ្ឋ​មាន​ភាព​យល់​ដឹង មាន​ការ​យល់​ដឹង​ច្រើន ហើយ​ចាប់​ពីអាណត្តិ​ក្រោយៗ គឺ​គេ​សម្លឹង​មើល​បេក្ខភាព ជាពិសេស​គឺ​បេក្ខភាព​មេឃុំ»។



{% include photo-large.html 
 
	file="https://gdb.voanews.com/B7FADCC2-517B-414A-AF74-5DCAB1B2FA07_w1023_s.jpg"
	caption="លោក ទូច សារុន អាយុ​៦៤ឆ្នាំ​ដែល​រស់នៅ​ក្នុង​ឃុំ​ថ្មពួក បាន​បោះឆ្នោត​ឲ្យ​លោក ដា ឈាន។ លោក​បាន​ប្រាប់ VOA ថា៖ «គាត់​អត់​នៅ​អង្គុយ​នៅ​នឹង​កន្លែង​ទេ ក្រោក​ក្រេះ​ទៅ​សួរ​នាំ​មាន​ការងារ​អ្វី គាត់​ដោះ​ស្រាយ​ជូន»។"
	credit="(ខាន់ សុគុំមនោ | VOA Khmer)"
	add_padding="true"

%}



ក្នុង​តូប​ប៉ះកង់​ធ្វើ​ពី​ឈើ​ប្រក់​ស័ង្កសី នៅ​ខាង​មុខ​គេហដ្ឋាន​របស់​លោក​មេឃុំ​រូប​នេះ បុរស​វ័យ​ចំ​ណាស់​ឈ្មោះ ទូច សារុន កំពុង​តែ​មមាញឹក​ផ្ដល់​សេវា​ជូន​អតិថិជន ដោយ​យក​កម្រៃ​តិច​តួច។ លោក​បាន​ផ្ដល់​នូវ​មតិ​យោបល់​អំពី​ការ​ដឹក​នាំ​របស់​លោក​មេឃុំ ដា ឈាន យ៉ាង​ដូច្នេះ​ថា៖

«[ដា] ឈាន ព្រោះ​ជា​អ្នក​ដឹក​នាំ​ល្អ ខ្ញុំ​គាំទ្រ ព្រោះ​ពេល​ទៅ​កន្លែង​សាលា​ឃុំអីចឹង គាត់​រាក់​ទាក់​ជា​មួយ​ប្រជា​ពលរដ្ឋ។ ទៅ​ហ្នឹង​គាត់​សួរ​នាំ ដើរ​ទៅ​ទទួល។ ដូចថា​ខ្ញុំ​ដើរ​ទៅ​រក​គាត់​អីចឹង។ គាត់​អត់​នៅ​អង្គុយ​នៅ​នឹង​កន្លែង​ទេ ក្រោក​ក្រេះ​ទៅ​សួរ​នាំ​មាន​ការងារ​អ្វី គាត់​ដោះ​ស្រាយ​ជូន»។

នៅ​មុន​ពេល​ដែល​គណបក្ស​សង្គ្រោះ​ជាតិ​រង​ការ​វាយ​បង្ក្រាប​តាម​រយៈ​មធ្យោបាយ​ផ្លូវ​ច្បាប់​ពី​រដ្ឋ​អំណាច​នោះ គណបក្ស​ខ្មែរ​រួប​រួម​ជាតិ​បាន​រងគ្រោះ​ពី​ការ​បង្ក្រាប​មុន​គេ​ ដោយ​រដ្ឋាភិបាល​ដែល​ដឹកនាំ​ដោយ​គណបក្ស​ប្រជាជន​កម្ពុជា​របស់​លោក​នាយក​រដ្ឋ​មន្ត្រី ហ៊ុន សែន។

នៅ​ថ្ងៃ​ទី៤ ខែមិថុនា ឆ្នាំ​២០១៧ ខណៈ​ដែល​សន្លឹក​ឆ្នោត​កំពុង​ត្រូវ​បាន​រាប់ និង​ផ្ទៀងផ្ទាត់ លោក​អតីត​នាយ​ឧត្ដមសេនីយ៍ ញឹក ប៊ុនឆៃ ត្រូវ​បាន​គេដក​តួនាទី​ជា​ឧប​នាយក​រដ្ឋ​មន្ត្រី​ក្នុង​រដ្ឋាភិបាល​លោក​នាយក​រដ្ឋ​មន្ត្រី ហ៊ុន សែន។ លោក​ត្រូវ​បាន​មន្ត្រី​ជាន់​ខ្ពស់​គណបក្ស​ប្រជាជន​កម្ពុជា ចោទ​ថា​មិន​ស្មោះ​ត្រង់​នឹង​រដ្ឋាភិបាល ក្រោយ​ពី​ត្រូវ​បាន​គេ​រាយការណ៍​ថា បាន​ហៅ​ទូរស័ព្ទ​ទៅ​កាន់​មេ​ដឹក​នាំ​គណបក្ស​សង្គ្រោះ​ជាតិ ទំនង​និយាយ​ពី​សម្ព័ន្ធ​ភាព​នយោបាយ។ តែ​ការណ៍​នេះ​ត្រូវ​បាន​លោក ញឹក ប៊ុនឆៃ ច្រាន​ចោល​ជា​បន្ត​បន្ទាប់ ដោយ​លើក​ឡើង​ថា​ជា​រឿង​ភ័ន្តច្រឡំ។

តែ​ហេតុ​ផល​របស់​លោក ញឹក ប៊ុនឆៃ មិន​អាច​ជួយ​រូប​លោក​បាន​ទេ នាគ្រា​នោះ។ ជា​លទ្ធផល នៅ​ក្នុង​ខែ​សីហា ឆ្នាំ​២០១៧ លោក​ត្រូវ​បាន​ក្រុម​នគរបាលចាប់​​ឃាត់​ខ្លួន ដោយ​​​ចោទ​ប្រកាន់​ពី​បទ​ល្មើស​គ្រឿង​ញៀន​មួយ ដែល​គេ​អះអាង​ថា​បាន​កើត​ឡើង​នៅ​ឆ្នាំ​២០០៧។

លោក ញឹក ប៊ុនឆៃ ដែល​ធ្លាប់​ជា​អ្នក​ស្ម័គ្រស្មោះ​នឹង​ព្រះ​អង្គ​ម្ចាស់​ នរោត្តម រណឫទ្ធិ បាន​ដឹក​នាំ​ទ័ព​តទល់​នឹង​លោក​នាយក​រដ្ឋ​មន្ត្រី ហ៊ុន សែន អំឡុង​មាន​ការ​ប្រយុទ្ធ​គ្នា​រវាង​កម្លាំង​ផ្ទៃ​ក្នុង​រាជ​រដ្ឋាភិបាល​ចម្រុះ​ កាលពី​ខែ​កក្កដា ឆ្នាំ​១៩៩៧។ លោក​​បាន​ប្រែ​ក្លាយ​​ទៅ​​ជា​កម្លាំង​យ៉ាង​សំខាន់​ក្នុង​ការ​ទាញ​ទម្លាក់​ព្រះ​អង្គ​ម្ចាស់​ពី​តំណែង​ប្រធាន​គណ​បក្ស​ កាលពី​ឆ្នាំ​២០០៦។




{% include mugshot.html
 
	file="/img/mugshot__nhek-bunchhay.jpg"
	name="លោក ញឹក ប៊ុនឆៃ "
	cutline="មេដឹកនាំ​គណបក្ស​ខ្មែរ​រួបរួម​ជាតិ។"
 
%}គណបក្ស​រាជា​និយម​បាន​ធ្លាក់​ប្រជាប្រិយ​ភាព​យ៉ាង​គំហុក មក​ទទួល​បាន​ត្រឹម​បួន​កៅអី​ក្នុង​រដ្ឋសភា នាការ​បោះ​ឆ្នោត​ជាតិ​ឆ្នាំ​២០០៨ (បូក​ទាំង​គណ​បក្ស​ហ៊្វុនស៊ីនប៉ិច​ដឹក​នាំ​ដោយ​លោក​ឧត្ដមសេនីយ៍ ញឹក ប៊ុនឆៃ បាន​ពីរ​កៅអី និង​គណបក្ស​នរោត្តមរណឫទ្ធិ ​ដឹក​នាំ​ដោយ​សម្ដេច​ក្រុម​ព្រះ​ផ្ទាល់​ក៏​បាន​ពីរ​កៅអី​ដែរ) និង​ក្រោយមក​ក្រុម​រាជានិយម​មិន​ទទួល​បាន​កៅអី​សភា​សោះ​ក្នុង​ការ​បោះ​ឆ្នោត​ឆ្នាំ​២០១៣។

ការ​ព្យាយាម​របស់​គណបក្ស​ទាំង​ពីរ និង​លោក​នាយក​រដ្ឋ​មន្ត្រី ហ៊ុន សែន ក្នុង​ការ​ផ្សា​​សម្ព័ន្ធ​ភាព​នយោបាយ​រាជា​និយម​ឡើង​វិញ ក្រោម​ដំបូល​គណបក្ស​ហ៊្វុនស៊ីនប៉ិច ​កើត​ឡើងនៅ​ពេល​មាន​ការ​កើន​ឡើង​សំឡេង​គាំទ្រ​​គណបក្ស​សង្គ្រោះ​ជាតិ នៅ​អំឡុង​ការ​បោះ​ឆ្នោត​ឆ្នាំ​២០១៣។ តែ​របួស​រ៉ាំរ៉ៃ​របស់​គណ​បក្ស​ហ៊្វុនស៊ីនប៉ិច​មិន​ងាយ​នឹង​ព្យាបាល​សះស្បើយ​នោះ​ទេ។ 

ប៉ុន្តែ​ការ​ព្យាយាម​ផ្សះផ្សា​គណបក្ស​ទាំង​ពីរនេះ​មិន​បាន​ជា​លទ្ធផល​អ្វី​ទេ។ នៅ​ឆ្នាំ​២០១៥ លោក ញឹក ប៊ុនឆៃ បាន​សម្រេច​ចិត្ត​ដឹក​ដៃ​អ្នក​ដែល​ស្មោះស្ម័គ្រ​នឹង​រូប​លោក រួម​មាន​អតីត​សហរដ្ឋ​មន្ត្រី​ក្រសួង​ការពារ​ជាតិ​ លោក ទា ចំរ៉ាត់ ជា​ដើម ចេញ​ទៅ​បង្កើត​គណបក្ស​ខ្មែររួប​រួម​ជាតិ (KNUP) ដែល​មាន​ការិយាល័យ​ដឹក​នាំ​ចេញ​ពី​ផ្ទះ​របស់​លោក​ក្នុង​ខណ្ឌ​ជ្រោយចង្វារ ត្រើយម្ខាង​នៃ​រាជធានី​ភ្នំពេញ​តែម្ដង។

លោក ដា ឈាន ដែល​ជា​មេឃុំ​ហ៊្វុនស៊ីនប៉ិច​នាគ្រា​នោះ ​ក៏​បាន​ចេញ​មក​ដង្ហែ​តាម លោក ញឹក ប៊ុនឆៃ ដែល​ជា​មេដឹកនាំ​របស់​ខ្លួន​ដែរ ដែល​ផ្លាស់​ប្ដូរ​មក​ជា​សមាជិក និង​ឃោសនិក​នៅ​មូលដ្ឋាន​ឃុំ​ថ្មពួក ​សម្រាប់​គណបក្ស​ខ្មែរ​រួប​រួម​ជាតិ​ឆ្ពោះ​ទៅ​រក​ការ​បោះ​ឆ្នោត​ឃុំសង្កាត់​ខែមិថុនា ឆ្នាំ​២០១៧ ដែល​លោក​ជាប់​ឆ្នោត​ជា​មេឃុំ​មួយ​អាណត្តិ​បន្ថែម​ទៀត។

ប៉ុន្តែ​ក្រោយ​ពី​មាន​ការ​វាយ​បង្ក្រាប​របស់​រដ្ឋាភិបាល​ទៅ​លើ​គណបក្ស​សង្គ្រោះ​ជាតិ ដូច​ជា​ការ​ចាប់​ខ្លួន​លោក​ កឹម សុខា និង​ចោទ​លោក​ពីបទ«ក្បត់​ជាតិ» ការ​រំលាយ​គណបក្ស​ប្រឆាំង​នេះ​ចោល​កាលពី​ពាក់​កណ្ដាល​ខែ​វិច្ឆិកា​ឆ្នាំ​ទៅ និង​ការ​ហាមឃាត់​មេដឹកនាំ​គណបក្ស​សង្គ្រោះ​ជាតិ ​ចំនួន​១១៨រូប មិន​ឱ្យ​ធ្វើ​នយោបាយ​ប្រាំឆ្នាំ​មក​នោះ តំណែង​មេឃុំ ចៅសង្កាត់ ជំទប់ ក្រុម​ប្រឹក្សា​ឃុំសង្កាត់ ទាំង​៥០០៥ ដែល​ឈ្នះ​ដោយ​គណបក្ស​សង្គ្រោះ​ជាតិ ត្រូវ​បាន​បែងចែក​ទៅ​ឱ្យ​គណបក្ស​ប្រជាជន​កម្ពុជា​ស្ទើរតែ​ទាំង​អស់ ពោល​គឺ​តំណែង​មេឃុំ​៤៨៩ ​របស់​គណបក្ស​សង្គ្រោះជាតិ​នៅ​ទូ​ទាំង​ប្រទេស បាន​ទៅ​គណបក្ស​របស់​លោក ហ៊ុន សែន ​ទាំង​អស់។
​
ការ​រំលាយ​គណបក្ស​ប្រឆាំង និង​ការ​បែងចែក​អាសនៈ​ឃុំ​សង្កាត់​ដែល​គណបក្ស​នេះ​បាន​ឈ្នះ ទៅ​ឲ្យ​គណបក្ស​ប្រជាជន​កម្ពុជា បាន​ធ្វើ​ឲ្យ លោក ដា ឈាន ជា​ស្វ័យ​ប្រវត្តិ ក្លាយ​ជា​មេឃុំ​តែ​ម្នាក់​គត់​នៅ​ទូ​ទាំង​ព្រះរាជាណាចក្រ​កម្ពុជា ដែល​មិន​មែន​ជា​សមាជិក​គណបក្ស​ប្រជាជន​កម្ពុជា។ ហើយ​សាលា​ឃុំថ្មពួក​ទៀត​សោត ក៏​ក្លាយ​ជា​ការិយាល័យ​រដ្ឋបាល​នយោបាយ​មូលដ្ឋាន​តែ​មួយ​គត់​នៅ​ទូ​ទាំង​ប្រទេស ដែល​មិន​ត្រូវ​បាន​គ្រប់​គ្រង​ដោយ​គណបក្ស​ប្រជាជន​កម្ពុជា។

នៅ​ពេល​ត្រូវ​បាន​សួរ​ពី​អារម្មណ៍​របស់​លោក អំពី​តថភាព​នយោបាយ​ចុង​ក្រោយ​ដែល​ខ្លួន​លោក​ជា​មេឃុំ​​តែ​ម្នាក់​គត់​នៅ​ទូ​ទាំង​ប្រទេស​ដែល​មិន​មក​ពី​គណបក្ស​ប្រជាជន​នោះ លោក ដា ឈាន បាន​ថ្លែង​យ៉ាង​ដូច្នេះ​ថា៖

«ខ្ញុំ​ដូចជា​មិន​មាន​អ្វី​ដែល​ថា មាន​សម្ពាធ ឬ​ក៏​សេចក្ដី​រង្កៀស​មក​ដល់​ខ្ញុំ ក្នុង​ការ​កាន់​តំណែង​ជា​មេឃុំ​នេះ ពី​ព្រោះ​យើង​អនុវត្ត​តែ​ទៅ​តាម​នីតិវិធី​ផ្លូវ​ច្បាប់ អ្វី​ដែល​ថា​ដែន​សមត្ថកិច្ច​ក្នុង​ការ​បំពេញ​តួនាទី​ និង​ភារកិច្ច ក្នុង​នាម​ជា​មេឃុំ ដើរ​ទៅ​តាម​តែ​ផ្លូវ​ច្បាប់ អនុ​វត្ត​ទៅ​អីចឹង។ អីចឹង​ខ្ញុំ​ដូចជា​គ្មាន​ការ​គាប​សង្កត់​អ្វី​ផ្នែក​ផ្លូវ​ចិត្ត​អី អត់​មាន​ទេ!»។

​បណ្ឌិត អៀ សុផល អ្នក​វិទ្យា​សាស្ត្រ​នយោបាយ​​នៃ​សាកលវិទ្យាល័យ Occidental សហរដ្ឋ​អាមេរិក បាន​និយាយ​ថា ឋានានុក្រម​នយោបាយ​បច្ចុប្បន្ន​នៅ​កម្ពុជា បាន​ត្រឡប់​ទៅ​សម័យ​មុន​ឆ្នាំ​២០០២​វិញ មុន​ការ​បោះ​ឆ្នោត​ជ្រើសរើស​ក្រុម​ប្រឹក្សា​ឃុំសង្កាត់​ជា​លើក​ដំបូង ពេល​ដែល​គណបក្ស​​ប្រជាជន​កម្ពុជា​ដែល​កាន់​អំណាច​ក្ដាប់​ណែន​គ្រប់ច្រកល្ហក​តាំង​ពីឆ្នាំ​១៩៧៩មក​នោះ បាន​កាន់​កាប់​ទាំង​ស្រុង​នូវ​តំណែង​មេដឹកនាំ​មូលដ្ឋាន​ភូមិ ឃុំ សង្កាត់ ស្រុក ខណ្ឌ ខេត្ត រាជធានី។

ក្នុង​ការឆ្លើយ​ឆ្លង​សារ​អេឡិចត្រូនិច​មួយ​ជាមួយ​ VOA បណ្ឌិត អៀ សុផល បាន​សរសេរ​ជា​ភាសា​អង់គ្លេស​ដែល​ត្រូវ​បាន​ប្រែ​សម្រួល​ក្នុង​ន័យ​ដើម​យ៉ាង​ដូច្នេះ​ថា៖

«គ្រា​នោះ​[មុន​ឆ្នាំ​២០០២] គណបក្ស​ប្រជាជន​កម្ពុជា​គ្រប់គ្រង​១០០%​នៅ​ថ្នាក់​មូលដ្ឋាន ហើយ​បច្ចុប្បន្ន​គណបក្ស​មួយ​នេះ​គ្រប់គ្រង​ ៩៩.៩៩% នៃ​តំណែង​មេឃុំ​នៅ​ទូ​ទាំង​ប្រទេស។ យើង​ត្រូវ​ការ​មនុស្ស​ច្រើន​លើស​ពីលោក​ ដា ឈាន តែ​ម្នាក់។ ហើយ​សូម្បី​តែ​លោក​ ដា ឈាន គាត់​ខ្លាច អីចឹង​អ្នក​ផ្សេងៗ​ក៏​ខ្លាច​ដូច​គ្នា»។


### ភាពជា​អ្នក​ដឹក​នាំ​ល្អ? ###

លោក ដា ឈាន ដែល​ធ្លាប់​ជា​បុគ្គលិក​អង្គការ​សង្គម​ស៊ីវិល​ធ្វើ​ការ​ផ្នែក​សិទ្ធិ​មនុស្ស និង​ក្រោយ​មក​បាន​ហក់​ចូល​ឆាក​នយោបាយ​អំឡុង​ការ​បោះឆ្នោត​ជាតិ​ឆ្នាំ​២០០៨ បាន​បញ្ចប់​ការ​សិក្សា​ត្រឹម​ថ្នាក់​វិទ្យាល័យ កម្រិត​មធ្យម​សិក្សាទុតិយ​ភូមិ តែ​ទស្សនវិជ្ជា​នយោបាយ​របស់​លោក​បាន​រីក​ធំ​ឡើង ដោយ​លោក​រៀន​ពី​បទ​ពិសោធន៍​ការងារ​នយោបា​និង​រដ្ឋបាល ដែល​លោក​ដឹក​នាំ​ទីប្រជុំជន​​មួយ​នេះ។

សម្រាប់​មេឃុំ​វ័យ​៤៨ឆ្នាំ​រូប​នេះ ស្មារតី​គោរព​ច្បាប់​ជា​ធំ តម្កល់​ស្មារតី​សមូហភាព នៅ​លើ​ប្រយោជន៍​ក្រុម​បក្ស​ពួកនិង​ប្រយោជន៍​ខ្លួន​ឯង​នោះ នឹង​ធ្វើ​ឱ្យ​មាន​សណ្ដាប់ធ្នាប់ ប្រជាប្រិយ​ភាព​នយោបាយ និង​ផលិតភាព​ការងារ​សហគមន៍​បាន​យូរ​អង្វែង។

«ការ​ដឹក​នាំ​វា​ទាក់​ទង​នឹង​នីតិរដ្ឋ គឺ​យក​ច្បាប់​ជា​ធំ។ អីចឹង​កាលណា​[យើង]​ជា​ថ្នាក់​ដឹក​នាំ ច្បាប់​នៅ​តែ​នឹង​ខ្លួន​ឯង ហើយ​ចារ​ទុកតែ​នឹង​នៅ​ក្រាំង​សៀវភៅ ហើយ​ដល់​ការអនុវត្ត​នឹង​ទៅ​តាម​តែ​សម្ដី​ខ្លួន​ឯង អត់​មាន​ប្រសិទ្ធភាព​ទេ។ អីចឹង​មាន​សមិទ្ធភាព​តែ​មួយ​គ្រាទេ តែ​មួយ​គ្រា​ក្រោយ​មក​នឹង​សាប»។







{% include photo-large.html 
 
	file="https://gdb.voanews.com/D338E976-1FBA-413D-BE3F-BB604FB94AA8_w1023_s.jpg"
	caption="បដា​គណបក្ស​ខ្មែរ​រួបរួម​ជាតិ នៅ​តាម​ដង​ផ្លូវ​ជាតិ​កាត់​ឃ្មុំ​ថ្មពួក ដែល​ពលរដ្ឋ​ភាគច្រើន​នៅ​ទីនេះ​គាំទ្រ​គណបក្ស​តូចនេះ ជាជាង​គណបក្ស​កាន់​អំណាច​របស់​លោក​នាយក​រដ្ឋមន្ត្រី ហ៊ុន សែន។"
	credit="(ខាន់ សុគុំមនោ | VOA Khmer)"
	add_padding="true"

%}



### ‍«ពលរដ្ឋ​ចង់​បាន​ការ​ផ្លាស់​ប្ដូរ‍» ###

នៅ​ក្នុង​ឃុំថ្មពួក បញ្ហា​ជា​ច្រើន​នៅ​តែ​បន្ត​កើត​ឡើង រួម​មាន​បញ្ហា​បំណុល​ចាក់​ស្រែះ​រួតរឹត​ក្រុម​គ្រួសារ​ជា​ច្រើន ដែល​បណ្ដាល​ឱ្យ​មាន​ចំណាក​ស្រុក​ទៅ​កាន់​ប្រទេស​ថៃ​ដែល​មាន​របង​ព្រំដែន មិន​សូវ​ជា​ឆ្ងាយ​ពី​ស្រុក​ថ្មពួកប៉ុន្មាន​នោះ​ទេ។ បើ​តាម​តួលេខ​ដែល​ផ្ដល់​ដោយ​លោក ដា ឈាន នៅ​ឃុំ​ថ្មពួក​ប្រជាជន​ប្រមាណ​៧០%​ ជំពាក់​បំណុល​ស្ថាប័ន​ហិរញ្ញវត្ថុ​នានា ហើយ​ប្រជាជន​ប្រមាណ​៥០%​ បាន​ធ្វើ​ចំណាក​ស្រុក​ទៅ​ធ្វើ​ការ​នៅ​ស្រុក​ឆ្ងាយ។

ប្រជា​ពលរដ្ឋ​ឃុំ​ថ្មពួក​ជឿជាក់ថា បញ្ហា​ទាំង​នេះ​ហួសពី​សមត្ថភាព​សាលា​ឃុំ​អាច​ដោះ​ស្រាយ​​បាន។ នេះ​បើ​យោង​តាម​លោក ដា ឈាន។ លោក​បាន​លើក​ឡើង​ថា បើ​ទោះ​ជា​លោក​ទទួល​បាន​ការ​គាំទ្រ​ពី​ប្រជា​ពលរដ្ឋ​នៅ​ក្នុង​ការ​បោះ​ឆ្នោត​ឃុំសង្កាត់​ក៏​ដោយ ក៏​ពលរដ្ឋ​ភាគច្រើន​ប្រាថ្នា​ចង់​បោះ​ឆ្នោត​ឱ្យ​គណបក្ស​មួយ​ផ្សេង​ទៀត​សម្រាប់​ការ​បោះឆ្នោត​ថ្នាក់​ជាតិ គឺ​គណបក្ស​សង្គ្រោះ​ជាតិ។

«ខ្ញុំ​និយាយ​តាម​ត្រង់​ទៅ គណបក្ស​ដែល​ត្រូវ​បោះ​ឆ្នោត បើ​កុំតែគេ​រំលាយ​ណា កុំអីថា​គណបក្ស​សង្គ្រោះ​ជាតិ​ប្រហែល​ជា​មាន​ប្រជា​ពលរដ្ឋ​បោះ​ជូន​ទៅ​គណបក្ស​សង្គ្រោះ​ជាតិ​ច្រើន។ ប៉ុន្តែ​បើសិនជា​ខ្ញុំ​ប្រឹង​ប្រែង​ដែរ ប្រហែល​ជា​ទៅ​តិច​តួច តែ​បើ​គាត់​[គណបក្ស​សង្គ្រោះ​ជាតិ]​ បាន​ច្រើន ... បាទ។ ខ្ញុំ​ថា ដែល​សន្ទុះ​ទឹក​ចិត្ត​ប្រជា​ពលរដ្ឋ ភាព​ថា​ធ្វើ​ការ​ផ្លាស់​ប្ដូរ អាច​នៅ​ក្នុង​ឃុំថ្មពួក​ហ្នឹង [គណបក្ស]សង្គ្រោះ​ជាតិ​នឹង​ទទួល​បាន។ នេះ​និយាយ​ត្រង់ អត់​បាន​និយាយ​ឱ្យ​ល្អ​មើល​ទេ។ និយាយ​ត្រង់ គឺ[គណបក្ស​សង្គ្រោះ​ជាតិ]អាច​នឹង​[បាន​ទទួល​ការ​គាំទ្រ]​ច្រើន។ បាទ​គឺ​ច្រើន ហើយ​លើស​គណបក្ស​ផ្សេងៗ»។

ទាក់​ទិន​នឹង​ទំនោរ​និន្នាការ​នយោបាយ​របស់​ពលរដ្ឋ​ក្នុង​ឃុំ​របស់​លោក លោក ដា ឈាន បាន​និយាយ​បន្ថែម​ថា៖

«ជាទូ​ទៅ​បងប្អូន​គាត់​មាន​បំណង​ចង់​ធ្វើ​ការ​ផ្លាស់​ប្ដូរ ចង់​ធ្វើ​ការ​ផ្លាស់​ប្ដូរ។ អីចឹង​អ្វី​ដែល​ផ្លាស់​ប្ដូរ​ទៅ​បាន មាន​តែ​មួយ​ហ្នឹង តែ​ដល់​វា​សូន្យ​អីចឹង គាត់​ប្រហែល​ជា​ពិបាក​ក្នុង​ការ​សម្រេច​ចិត្ត មាន​​ផល​វិបាក»។

ក៏​ប៉ុន្តែ​ បើ​ទោះ​ជា​មាន​ការ​រិះគន់​ពី​មជ្ឈដ្ឋាន​អន្តរជាតិ​និង​ជាតិ​មួយ​ចំនួន​ក៏ដោយ ​ក៏​រាជការ​ក្រុង​ភ្នំពេញ​មិន​ព្រម​ថយ​មួយ​ជំហាន​ពី​ការ​បង្ក្រាប​ទៅ​លើ​ក្រុមជំទាស់ ដែល​នាំ​ឱ្យ​គណបក្ស​សង្គ្រោះ​ជាតិ​ ​មិន​អាច​ចូល​រួម​ការ​បោះ​ឆ្នោត​ថ្ងៃ​ទី២៩ ខែ​កក្កដា​នេះ​ឡើយ ក្រោយ​ពីការ​រំលាយ​រួច​មក។

ជាមួយ​នឹង​អវត្តមាន​គណបក្ស​សង្គ្រោះ​ជាតិ​ដែល​ជាគូ​ប្រជែង​ដ៏​ស្រួច​ស្រាល គណបក្ស​ប្រជាជន​កម្ពុជា​ត្រូវ​បាន​គេ​រំពឹង​ថា ​នឹង​ឈ្នះ​ឆ្នោត​ភ្លូក​ទឹក​ភ្លូកដី នៅ​ចុង​ខែ​នេះ ខណៈ​គណបក្ស​កាន់​អំណាច ត្រូវ​បាន​ផ្គូផ្គង​នឹង​គណបក្ស​តូចៗ​ចំនួន១៩​ផ្សេង​ទៀត ដែល​ខ្លះ​មាន​ទំហំ​អ្នក​គាំទ្រ​តូច​សម្រាប់​ការ​បោះ​ឆ្នោត​កន្លង​មក ហើយ​ខ្លះ​ទៀត​ទើប​នឹង​ឮ​ឈ្មោះ​នៅ​ត្រឹម​រដូវការ​បោះ​ឆ្នោត​នេះ​តែ​ប៉ុណ្ណោះ។

ត្រង់​ចំណុច​នេះ លោក ដា ឈាន បាន​លើក​ឡើង​យ៉ាង​ដូច្នេះ​ថា៖ 

«ដែល​យើង​គិត​ថា​ នាំ​ឱ្យ​ប្រជា​ពលរដ្ឋ​មាន​ភាព​អល់ឯក មាន​ភាព​ស្ទាក់​ស្ទើរ ដោយ​សារ​ឃើញ​គូ​ប្រកួត​ម្ខាង​ហ្នឹង គូ​ប្រកួត​ទាំង​អស់​ហ្នឹង វាអត់​ស៊ី​គ្នា បាទ​ កម្លាំង​វាអត់​ស៊ី​គ្នា។ អីចឹង​យើង​ដឹង​ថា​ អ្នក​ណា​ឈ្នះ​ អ្នក​ណា​ចាញ់​រួច​ទៅ​ហើយ។ យើង​មើល​ឃើញ​ដឹង​ច្បាស់។ បាទ​អីចឹង រវាង​កូន​ក្មេង​មួយ វាយ​នឹង​មនុស្ស​ធំ អីចឹង​មិន​បាច់​ចាប់​[ភ្នាល់] ក៏​ដឹង»។

ខណៈ​ដែល​ការ​វាយ​បង្ក្រាប​ខាង​នយោបាយ​បាន​រន្ថើន​ឡើង​នៅ​មុន​ការ​បោះ​ឆ្នោត បរិយាកាស​នៃ​ការភ័យ​ខ្លាច​បាន​កើត​មាន​ជាទូទៅ ហើយ​នៅ​ឃុំ​ថ្មពួក​ក៏​មិន​ខុស​ពី​កន្លែង​ដទៃ​ដែរ គឺ​ពលរដ្ឋ​បាន​បង្ហាញ​នូវ​ការ​ភ័យ​ខ្លាច មិន​ហ៊ាន​បញ្ចេញ​មតិ​អ្វី​មួយ​នៅ​កណ្ដាល​​ចំណោម​មនុស្ស​នៅ​ទី​សាធារណៈ​ទេ។

ពលរដ្ឋ​ឃុំថ្មពួក​ដូចជា​លោក ទូច សារុន បាន​និយាយ​ថា ស្ថានការណ៍​នយោបាយ​មាន​សភាព​ស្មុគស្មាញ ដែល​នាំ​ឱ្យ​ពលរដ្ឋ​ដូចជា​រូប​លោក «ខ្លាច​ដែរ មិន​ដឹង​ធ្វើ​ម៉េច មិន​ហ៊ាន នៅ​តែលតោល»។

### សំណល់​នៃ​យុគ​សម័យ​នយោបាយ​មួយ​ដែល​រលាយ​បាត់​រូប ###

លោក ដា ឈាន មិន​ត្រឹម​តែជា​និមិត្ត​រូប​នៃ​សំណល់​សេសសល់​ចុង​ក្រោយ​បង្អស់​នៃ​របប​ប្រជាធិបតេយ្យ​សេរីពហុ​បក្ស​នៅ​កម្ពុជា​ប៉ុណ្ណោះ​ទេ លោក​ថែម​ទាំង​ជា​និមិត្ត​រូប​ចុង​ក្រោយ​ដែល​នៅ​សេសសល់​ពី​ចលនា​នយោបាយ​រាជា​និយម ដែល​មាន​ចារឹក​ក្នុង​ប្រវត្តិសាស្ត្រ​នយោបាយ​សម័យ​ទំនើប​របស់​ប្រទេស​ទៀត​ផង​។

តំបន់​ថ្ម​ពួក ដែល​​ស្ថិត​នៅ​កៀក​របង​ព្រំដែន​ប្រទេស​ថៃ ធ្លាប់​ជា​ទី​តាំង​ឈរ​ជើង​រឹងមាំ​របស់​កង​កម្លាំង​ហ៊្វុនស៊ីនប៉ិចនៃ​រដ្ឋាភិបាល​ត្រី​ភាគី គឺ​ព្រះ​បាទ នរោត្តម សីហនុ លោកសឺន សាន និង​លោក​ខៀវ សំផន ដែល​គាំទ្រ​ដោយ​អាមេរិក និង​ចិន នា​អំឡុង​ទសវត្សរ៍​១៩៨០ ប្រយុទ្ធ​តទល់​នឹង​របប​លោក​ ហេង សំរិន​ នៅ​ភ្នំពេញ ដែល​គាំទ្រ​ដោយ​វៀត​ណាម និង​សហភាព​សូវៀត។





{% include photo.html 
 
	file="https://gdb.voanews.com/AF712D42-05A7-4ACD-8A8F-CE6CB9E33B67_w1023_s.jpg"
	caption="លោក ដា ឈាន បាន​ឈ្នះ​ការ​បោះឆ្នោត​ក្រុម​ប្រឹក្សា​ឃុំ​សង្កាត់ ​ជាប់​ជា​មេឃុំ​ថ្មពួក​ក្នុង​រយៈពេល​២អាណត្តិ​ជាប់ៗ​គ្នា។"
	credit="(ស៊ុន ណារិន | VOA Khmer)"

%}




តំបន់​ថ្មពួក​ជា​សមរភូមិ​ក្ដៅ​រវាង​គូ​ភាគី​ជម្លោះ​ទាំង​សង​ខាង។ លោក ដា ឈាន ដែល​នៅ​ជា​កុមារា​នៅ​ឡើយ​នា​ពេល​នោះ នៅ​ចងចាំ​ពេល​វេលា​ដែល​រូប​លោក ក្រុម​គ្រួសារ និង​អ្នក​ថ្មពួក​ដទៃ​ទៀត ត្រូវ​ទៅ​សម្រាន្ត​នៅ​ខាង​ក្នុង​លេណដ្ឋាននា​ពេល​រាត្រី ​ដើម្បី​គេចពី​គ្រាប់​ផ្លោង​ ដែល​បាញ់​ទាំង​យប់​ទាំង​ថ្ងៃ​រវាង​រចនា​សម្ព័ន្ធ​កង​ទ័ព​បងប្អូន​គូសត្រូវ​ទាំង​សង​ខាង។

«បើ​និយាយ​រួម​ទៅ ឱ្យ​តែ​ល្ងាច​ឡើង ទៅ​ដេក​តែ​នៅ​នឹង​ត្រង់​សេ ដេក​នឹង​ត្រង់​សេ​ដើម្បី​រត់​ពួន​គ្រាប់»។

ជា​កូន​ពៅ​ក្នុង​ចំណោម​បងប្អូន៨​នាក់ ដែល​មាន​ឪពុក​ជា​ភ្នាក់​ងារ​សុខភាព និង​ម្ដាយ​ជា​កសិករ លោក ដា ឈាន ដែល​មាន​វ័យ​១១ឆ្នាំ ​ក្នុង​ឆ្នាំ​១៩៨៤ ព្រម​ទាំង​ក្រុម​គ្រួសារ​ទាំង​មូល ត្រូវ​បាន​កង​កម្លាំង​រដ្ឋាភិបាល​ត្រី​ភាគី ក្រោម​ការ​បញ្ជា​របស់​លោក ញឹក ប៊ុនឆៃ ជួយ​ជម្លៀស​យក​ទៅ​នៅ​ជំរុំ​ជនភៀស​សឹក​ក្នុង​ដី​ថៃ និង​ស្ថិត​ក្រោម​ការគ្រប់​គ្រង​របស់​រដ្ឋាភិបាល​ត្រី​ភាគី។

ជីវិត​នៅ​ទីជំរំក្បែរ​ព្រំដែន​ថៃ​នោះ​ហើយ ដែល​បាន​នាំ​ឱ្យ​លោក ដា ឈាន ​នៅ​​ដិត​ជាប់​នឹង​សមាន​ចិត្ត​នយោបាយ​ជាមួយ លោក ញឹក ប៊ុនឆៃ និង​ចលនា​នយោបាយ​រាជា​និយម ដែល​ក្រោយ​មក​បាន​ចូល​រួម​ប្រកួត​ប្រជែង​ក្នុង​ការ​បោះ​ឆ្នោត ក្រោយ​កិច្ច​ព្រម​ព្រៀង​សន្តិភាព​ទី​ក្រុង​ប៉ារីស។ 

តែ​វាសនា​នយោបាយ​របស់​គណបក្ស​ហ៊្វុនស៊ីនប៉ិច ដែល​ក្រោយ​មក​បាន​ស្គាល់​តែ​បរា​ជ័យ រង​ការ​វាយ​បង្ក្រាប និង​ការ​បែក​បាក់ បាន​ស្រុត​ប្រជាប្រិយ​ភាព រហូត​បែក​ជា​គណបក្ស​ខ្មែរ​រួប​រួម​ជាតិ​នោះ បាន​នាំ​ឱ្យ​លោក ដា ឈាន មាន​ភាព​ស្រណោះស្រណោក​ខ្លះ​ដែរ ក្នុង​នាម​ជា​តារា​កំពុង​រះ​ក្នុង​គណ​បក្ស​​តូច​មួយ​ទៅ​វិញ។

«យើង​អល់ឯក​ត្រង់​តែថា វា​អត់​មាំទាំ​ដូច​លើក​មុន ... យើង​មិន​អាច​ថា​ក្លាយ​ទៅ​ជាការ​គ្រប់​គ្រង​ជា​អ្នក​ដឹក​នាំ​រដ្ឋាភិបាល យើង​មើល​ទៅ​ស្ថានភាព​គឺ​មិន​អាច​ទៅ​បាន»។

គណបក្ស​ខ្មែរ​រួប​រួម​ជាតិ​ដែល​លោក ដា ឈាន ជ្រកកោន​ជាទី​រំពឹង​ផ្នែក​រចនា​សម្ព័ន្ធ​នយោបាយ ក៏​ស្ថិត​ក្នុង​ចំណោម​គណ​បក្ស​ទាំង​២០ ​ដែល​នឹង​ចូល​រួម​ការ​បោះ​ឆ្នោត​នេះ​ផង​ដែរ។ នៅ​មុន​យុទ្ធនាការ​បោះ​ឆ្នោត ដែល​ត្រូវ​បាន​គណបក្ស​សង្គ្រោះ​ជាតិ​ថ្កោលទោស​ថា​ជា​រឿង​«ឆ្ពឹន​ភ្នែក»​នោះ លោក ញឹក ប៊ុនឆៃ ត្រូវ​បាន​ដោះលែង​ឱ្យ​នៅ​ក្រៅ​ឃុំ ហើយ​លោក​បាន​ឆ្លៀត​ឱកាស​នេះ ចូល​មក​ដឹក​នាំ​គណបក្ស​សាជា​ថ្មី​ក្នុង​ការ​បោះ​ឆ្នោត​នា​ពេល​ខាង​មុខ។

កាលពី​ថ្ងៃទី៧ ខែកក្កដា ​យុទ្ធនាការ​ឃោសនា​បោះឆ្នោត​ថ្នាក់​ជាតិ បាន​ចាប់ផ្តើម​នៅ​រាជធានី​ភ្នំពេញ។ ស្របពេល​ដែល​ពលរដ្ឋ​ជា​ច្រើន​នាក់​នៅ​ស្ងាត់ស្ងៀម​នោះ អំណាច​លើស​លុប​របស់​គណបក្ស​ប្រជាជន​កម្ពុជា​កាន់តែ​បង្ហាញ​ឲ្យ​ឃើញ​ច្បាស់ នៅពេល​ដែល​លោក​នាយក​រដ្ឋមន្ត្រី ហ៊ុន សែន ថ្លែង​ទៅ​កាន់​សមាជិក និង​អ្នក​គាំទ្រ​បក្ស​ចំនួន​៦ម៉ឺននាក់។ ដោយឡែក ការ​ហែ​ក្បួន​ឃោសនា​របស់​គណបក្ស​តូចៗ​ដទៃទៀត មាន​ចំនួន​អ្នក​ចូលរួម​តិច​ជាង​នេះ​ឆ្ងាយ​ណាស់។

រីឯ​លោក ញឹក ប៊ុនឆៃ មេដឹកនាំ​គណបក្ស​ខ្មែរ​រួបរួម​ជាតិ បាន​ថ្លែង​ទៅ​កាន់​សមាជិក​គណបក្ស និង​អ្នក​គាំទ្រ​បក្ស​ចំនួន​ជាង​៦០០នាក់ នៅ​ជាយ​រាជធានី​ភ្នំពេញ និង​នៅ​ក្បែរ​ទីស្នាក់ការ​គណបក្ស ដោយ​លោក​បាន​លើក​ឡើង​ថា បើសិនជា​គណបក្ស​របស់​លោក​ឈ្នះ​ការ​បោះឆ្នោត​នេះ លោក​នឹង​អនុវត្ត​គោលនយោបាយ​កែទម្រង់​ប្រព័ន្ធ​រដ្ឋាភិបាល ដើម្បី​ដោះស្រាយ​បញ្ហា​ចម្បង២ ដូចជា​បញ្ហា​រឹប​អូស​ដីធ្លី​ជាដើម។

ស្រប​ពេល​ដែល​ពលរដ្ឋ​មួយ​ចំនួន​មាន​ស​មាន​ចិត្ត​ចំពោះ​គណ​បក្ស​សង្គ្រោះ​ជាតិ​នោះ លោក ដា ឈាន ​ក៏​បាន​ប្រាប់​ VOA ​បន្ថែម​នា​ពេល​ថ្មីៗ​នេះ​ថា​ ពលរដ្ឋ និង​សកម្មជន​មួយ​ចំនួន​នៃ​គណបក្ស​ខ្មែរ​រួប​រួម​ជាតិ រួម​ទាំង​រូប​លោក​ផង បាន​សម្ដែង​ក្ដីត្រេកអរ​ចំពោះ​ការ​ចេញ​មក​នៅ​ក្រៅ​ឃុំ​របស់លោក​​អតីត​នាយ​ឧត្ដមសេនីយ៍ ញឹក ប៊ុនឆៃ ដែល​អាច​ត្រឡប់​មក​ដឹក​នាំ​គណបក្ស​វិញ។

មេឃុំ​វ័យ​៤៨ឆ្នាំ​រូប​នេះ​បាន​ថ្លែង​ប្រាប់ ​VOA​ យ៉ាង​ដូច្នេះ​ថា៖ 

«ទោះ​បី​មជ្ឈដ្ឋាន​មហា​ជន​ទូទៅ​យល់​ថា បើ​ទោះ​ជា​ចូល​រួម​ប្រកួត​ប្រជែង​ក៏​មិន​ទទួល​បាន ក៏​ខ្ញុំ​នៅ​តែ​ជ្រោមជ្រែង ទៅ​តាម​លទ្ធភាព​មួយ​ចង្កោម​តូច​របស់​ខ្ញុំ មួយ​ឃុំហ្នឹង នៅ​តែជ្រោមជ្រែង​គាត់។ តែ​យើង​យល់​ថាការ​បោះ​ហ្នឹង ប្រហែល​ជា​មិន​អាច​ទទួល​បាន​មួយ​កៅអី​ទេ តែ​គិត​ថា​ដើម្បី​ការ​ស្រឡាញ់​ឯកឧត្តម ញឹក ប៊ុនឆៃ ក៏​[ពួក​យើង]​នឹង​ប្រឹង​ប្រែង»៕


