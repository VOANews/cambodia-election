---
title: ព្រះបាទ​ នរោត្តម សីហនុ
summary: សម្តេច នរោត្តម សីហនុ ដែល​បាន​សោយទិវង្គត​ហើយ​នោះ បាន​ក្លាយ​ជា​និមិត្តរូប​កម្ពុជា បន្ទាប់​ពី​កម្ពុជា​ទាមទារ​បាន​ឯករាជ្យ​ពី​បារាំង​នៅ​ឆ្នាំ​ ១៩៥៣។ 
byline: ស្រាវជ្រាវ​និង​ចងក្រង​ដោយ ទែន សុខស្រីនិត និង​ ហុង ចិន្តា | VOA News
metrics-byline: Soksreinith, Ten; Hong, Chenda

image: /img/bio__norodom-sihanouk__banner.jpg
mugshot: /img/bio__norodom-sihanouk__mugshot.jpg
cutline: រូបឯកសារ៖ ព្រះបាទ នរោត្តម សីហនុ ដែល​កាល​ពី​ពេល​នោះ​ជា​ប្រមុខរដ្ឋ​កម្ពុជា ថ្លែង​សុន្ទរកថា​នៅ​អាកាសយានដ្ឋាន Orly National Airport ដែល​ស្ថិត​នៅ​ប៉ែក​ខាង​ត្បូង​ទីក្រុង ប៉ារីស ប្រទេស បារាំង កាល​ពី​ថ្ងៃ​ទី ១៣ ខែ មីនា ឆ្នាំ ១៩៧០។ 
credit: Levy | AP

translation: /english/biography/norodom-sihanouk.html

date:   2018-05-01
categories: biography
layout: biography
language: khmer
---


{% include mugshot.html 

file="/img/bio__norodom-sihanouk__mugshot--archive.jpg"
name="ព្រះបាទ​ នរោត្តម សីហនុ"
cutline="កាលពីឆ្នាំ១៩៤១" 

%} ប្រសូត្រ​នៅ​ថ្ងៃ​ទី ៣១ ខែ​ តុលា ឆ្នាំ ១៩២២ ព្រះបាទ នរោត្តម សីហនុ គឺ​ជា​ព្រះរាជ​នត្តា​របស់​ព្រះបាទ ស៊ីសុវត្ថិ​ មុនីវង្ស ដែល​បាន​គ្រងរាជសម្បត្តិ​ពី​ឆ្នាំ ១៩២៧ ដល់​ឆ្នាំ ១៩៤១។ ព្រះ​បាទ សីហនុ បាន​គ្រងរាជសម្បត្តិ​បន្ត​ពី​ព្រះបាទ មុនីវង្ស នៅ​ពេល​ព្រះអង្គ​មាន​ព្រះជន្មាយុ ១៨​ ព្រះ​វស្សា ខណៈ​ពេល​ដែល​កម្ពុជា​នៅ​ស្ថិត​ក្រោម​អាណានិគម​បារាំង​នៅ​ឡើយ។ ព្រះបាទ សីហនុ ​ត្រូវ​បាន​ជ្រើសរើស​​ឲ្យ​គ្រង​រាជសម្បត្តិ ដែល​ហេតុផល​មួយ​គឺ​ដោយសារ​តែ​បារាំង​យល់​ថា ពួកគេ​អាច​ត្រួតត្រា​ព្រះអង្គ​ខាង​នយោបាយ​បាន ​ប៉ុន្តែ​ព្រះអង្គ​បែរ​ធ្វើ​ឲ្យ​កម្ពុជា​ទទួល​បាន​ឯករាជ្យ​ពេញ​លេញ​ពី​បារាំង​នៅ​ឆ្នាំ​១៩៥៣ ទៅវិញ ហើយ​កម្ពុជា​ក៏​បាន​ក្លាយ​ជា​ព្រះ​រាជា​ណា​ចក្រ​កម្ពុជា​ចាប់​តាំង​ពី​ពេល​នោះ​មក។ 
​​​
នៅ​ឆ្នាំ​១៩៥៥ ព្រះអង្គ​បាន​បង្កើត​គណបក្ស​ខ្លួន​ឯង​គឺ​គណបក្ស​សង្គម​រាស្ត្រ​និយម។ ក្នុង​ឆ្នាំ ១៩៥៥ ព្រះបាទ សីហនុ បាន​ដាក់​រាជ​ថ្វាយ​ព្រះ​បិតា​គឺ​ព្រះបាទ សុរាម្រិត ដើម្បី​កាន់​តំណែង​ជា​នាយករដ្ឋមន្ត្រី។ បន្ទាប់​ពី​បិតា​ព្រះអង្គ​សោយទិវង្គត​ក្នុង​ឆ្នាំ​១៩៦០ សម្តេច សីហនុ បាន​យល់​ព្រម​កាន់​តំណែង​ជា​ប្រមុខរដ្ឋ។ ​



{% include photo.html

	file="/img/bio__norodom-sihanouk__1968.jpg"
	caption="រូបឯកសារ៖ ព្រះបាទ នរោត្តម សីហនុ ដែល​​ជា​ប្រមុខរដ្ឋ​កម្ពុជា បង្ហាញ​វត្តមាន​ ក្នុង​សប្តាហ៍​ដែល​ព្រះអង្គ​និង​ប្រទេស​របស់​ព្រះអង្គ អបអរ​សាទរ​ខួប​ទី​១៥ នៃ​ទិវា​ឯករាជ្យ​ជាតិ​កម្ពុជា កាល​ពី​ខែ វិច្ឆិកា ឆ្នាំ ១៩៦៨។ សប្តាហ៍​នោះ​ក៏​ជា​ខួប​គំរប់​៤៧ព្រះវស្សា​របស់​ព្រះអង្គផង​ដែរ។"
	credit="(Horst Faas | AP)"

%}



ឧត្ដមសេនីយ៍ លន់ នល់ បាន​ដឹកនាំ​ការ​ធ្វើ​រដ្ឋប្រហារ​មួយ​ក្នុង​ខែ មីនា ឆ្នាំ ១៩៧០ ដើម្បី​ទម្លាក់​សម្តេច សីហនុ ខណៈ​ដែល​ព្រះអង្គ​កំពុង​គង់​នៅ​ក្នុង​ទីក្រុង មូស្គូ។ ព្រះបាទ សីហនុ បាន​គង់​នៅ​ទីក្រុង ប៉េកាំង រហូត​ដល់​ឆ្នាំ ១៩៧៥ នៅ​ពេល​ដែល​ទ័ព​ព្រៃ​ខ្មែរ​ក្រហម ដែល​បាន​ដឹកនាំ​ចលនា​មួយ​ប្រឆាំង​នឹង​សាធារណរដ្ឋ​ខ្មែរ​របស់ លន់ នល់ ដណ្តើម​យក​បាន​រាជធានី ភ្នំពេញ និង​កាន់កាប់​ប្រទេស​កម្ពុជា​ទាំង​មូល។ ព្រះបាទ សីហនុ ពី​ដើម​ឡើយ​ គាំទ្រ​របប​ខ្មែរ​ក្រហម​និង​ត្រូវ​បាន​ពួក​កុម្មុយនីស្ត​តែងតាំង​ឲ្យ​ធ្វើ​ជា​ប្រមុខរដ្ឋ​ទៀត​ផង ប៉ុន្តែ​ព្រះអង្គ​បាន​លាលែង​ពី​តំណែង​វិញ​ក្នុង​ឆ្នាំ ១៩៧៦ ដោយសារ​តែ​ទំនាក់ទំនង​របស់​ព្រះអង្គ​ជាមួយ​នឹង​ពួក​ខ្មែរ​ក្រហម​ធ្លាក់​ចុះ​ថមថយ​យ៉ាង​លឿន។ បន្ទាប់​ពី​នោះ ព្រះអង្គ​បាន​ក្លាយ​ជា​អ្នក​ទោស​នយោបាយ​នៃ​របប​ខ្មែរ​ក្រហម​ ដែល​របប​នេះ​បាន​បំផ្លិចបំផ្លាញ​ប្រទេស​ខ្មែរ​ទាំង​មូល និង​បាន​បង្អត់​អាហារ ធ្វើ​ទណ្ឌកម្ម និង​សម្លាប់​ពលរដ្ឋ​ខ្មែរ​ប្រមាណ​១លាន​៧​សែន​នាក់ ពី​ឆ្នាំ ១៩៧៥ ដល់​ឆ្នាំ ១៩៧៩។ ​

ព្រះបាទ សីហនុ បាន​បន្ត​ដើរ​តួនាទី​សំខាន់​នៅ​ក្នុង​នយោបាយ​កម្ពុជា ក្រោយ​ពី​វៀតណាម​បាន​ឈ្លានពាន​កម្ពុជា​និង​កម្ចាត់​របប​ខ្មែរ​ក្រហម​ក្នុង​ឆ្នាំ ១៩៧៩។ ព្រះអង្គ​បាន​ចរចា​នៅ​ក្នុង​សន្ធិសញ្ញា​សន្តិភាព​ទីក្រុង ប៉ារីស ឆ្នាំ​១៩៩១។ ថ្វីត្បិត​តែ​រដ្ឋធម្មនុញ្ញ​កម្ពុជា​ឆ្នាំ​ ១៩៩៣ ហាមឃាត់​រាជវង្សានុវង្ស​មិន​ឲ្យ​ពាក់ព័ន្ធ​ដោយ​ផ្ទាល់​នឹង​កិច្ចការ​នយោបាយ​ក៏​ដោយ ក៏​ព្រះបាទ សីហនុ នៅ​តែ​ជា​បុគ្គល​ដ៏​មាន​ឥទ្ធិពល​មួយ​រូប​និង​ជា​និមិត្តរូប​នៃ​កម្ពុជា​ រហូត​ដល់​ពេល​ដែល​ព្រះអង្គ​សោយទិវង្គត​នៅ​ថ្ងៃ​ទី ១៥ ខែ តុលា ឆ្នាំ ២០១២៕ 


