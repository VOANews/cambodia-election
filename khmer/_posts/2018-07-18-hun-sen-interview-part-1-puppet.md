---
title: លោក ហ៊ុន សែន បដិសេធ​ការ​ចោទ​ប្រកាន់​ថា​លោក​ជា​«អាយ៉ង​របស់​វៀត​ណាម»
summary: លោក​នាយក​រដ្ឋ​មន្ត្រី​ ហ៊ុន សែន បាន​អះអាង​ប្រាប់​ផលិត​ករ​ខ្សែភាពយន្ត​ជនជាតិ​អាមេរិកាំង​ម្នាក់​ថា លោក​គឺជា​អ្នក​សេ្នហា​ជាតិ ដែល​ប្រឆាំង​នឹង​ឥទ្ធិពល​បរទេស បើ​ទោះបី​ជា​គណបក្ស​ប្រឆាំង​ និង​អ្នក​វិភាគ​មួយ​ចំនួន បាន​ចោទ​ប្រកាន់​លោក​ផ្ទុយ​ពី​នេះ​ក៏​ដោយ។
byline: សុខ ខេមរា
metrics-byline: Khemara, Sok

image: https://gdb.voanews.com/09633713-301B-4D86-BE31-29D204D05A8A_w1023_s.jpg
cutline: រូបឯកសារ៖ លោកនាយករដ្ឋមន្ត្រី ហ៊ុន សែន (ឆ្វេង)​ និង​លោក Nguyen Xuan Phuc នាយករដ្ឋមន្ត្រីវៀតណាម ចូលរួម​ពិធី​ចុះ​ហត្ថលេខាមួយនៅ​វិមាន​រដ្ឋាភិបាល​វៀតណាម នៅទីក្រុងហាណូយ ប្រទេស​វៀតណាម។ 
creditX: Kham | Reuters

youtube: sPLivO3TIr0

translation: /english/hun-sen/hun-sen-interview-part-1-puppet.html
dateline: ភ្នំពេញ

date: 2018-07-18
categories: hun-sen
layout: post-centered
language: khmer
---


$DATELINE$ លោក​នាយក​រដ្ឋមន្ត្រី ហ៊ុន សែន បាន​បកស្រាយ​អំពី​បញ្ហា​ចម្រូង​ចម្រាស់​នៃ​ការ​បែកបាក់​នយោបាយ​អំពី​ការ​ទាក់ទង​របស់​លោក​ជា​ប្រវត្តិសាស្ត្រ​ជាមួយ​គណបក្ស​កុម្មុយនីស្ត​វៀតណាម ដោយ​លោក​បាន​អះអាង​ថា លោក​មិន​ដែល​ធ្វើជា​«អាយ៉ង» របស់​រដ្ឋាភិបាល​ក្រុង​ហាណូយ​ឡើយ​ ផ្ទុយទៅវិញ​លោក​គឺ​ជា​អ្នក​ស្នេហា​ជាតិ​ម្នាក់​ដែល​តែងតែ​ប្រឆាំង​ទៅ​នឹង​ឥទ្ធិពល​បរទេស​មក​លើ​ប្រទេស​កម្ពុជា បើ​ទោះ​បី​ជា​ក្រុម​អ្នក​ប្រឆាំង និង​ក្រុម​អ្នកវិភាគ​បាន​អះអាង​ផ្ទុយពី​នេះ​ក៏ដោយ។


{% include editors-note.html 

hedline="អំពីកម្រងនៃ​សេចក្តីរាយការណ៍នេះ"
link="/khmer/hun-sen/"

%}


នៅ​ក្នុង​ខ្សែ​វីដេអូ​នៃ​បទ​សម្ភាសន៍​ដ៏កម្រ​មួយ ​លោក ហ៊ុន សែន នាយក​រដ្ឋមន្ត្រី​នៃ​ប្រទេស​កម្ពុជា​ បាន​ប្រាប់​ដល់​ផលិតករភាពយន្ត​ គឺ​លោក Robert ​Lieberman ​ថា៖ «មាន​មនុស្ស​មួយ​ចំនួន​ មិន​ត្រឹម​ថា ចោទ​ខ្ញុំ​ជា​មនុស្ស​ដែល​​បន្តុប​ដោយ​វៀតណាម [នោះ] ទេ​ គេ​និយាយ​រហូត​ទៅ​ដល់​ថា ខ្ញុំ​គឺជា​អា​យ៉ង​របស់​វៀតណាម​ទៅ​ទៀត»។ នេះ​គឺ​បទ​សម្ភាសន៍​សម្រាប់​ភាពយន្ត​ឯកសារ​មួយ​មាន​ចំណង​ជើង​ថា «អង្គរ​ភ្ញាក់​ឡើង» ឬ Angkor Awakens ផលិត​ឡើ​ង​នៅ​ឆ្នាំ ២០១៦។

នៅក្នុង​បទសម្ភាសន៍​នោះ លោក ហ៊ុន សែន បាន​បដិសេធ​រាល់​ការ​ចោទ​ប្រកាន់​ចំពោះ​រូប​លោក។

លោក​នាយក​រដ្ឋមន្ត្រី​បាន​និយាយ​ថា៖ «អ្វី​ដែល​ពិតប្រាកដ​គឺ ហ៊ុន សែន ជា​របស់​កម្ពុជា។​ កម្ពុជា​ត្រូវ​មាន​ឯករាជ្យ»។​ លោក​បាន​បន្ត​ទៀត​ថា៖ «ខ្ញុំ​ក៏​ស្អប់​ដូចគ្នា​ដែរ អ្នកណា​ក៏ដោយ​ដែល​ចង់​ដាក់ [ឬ] ជះ​ឥទ្ធិពល​នយោបាយ​លើ​កម្ពុជា យើង​មិន​ទទួល»។
បទ​សម្ភាសន៍​នេះ​បាន​ធ្វើ​ឡើង​នៅ​ក្នុង​ខែធ្នូ ឆ្នាំ​២០១៥​ ក្នុង​សណ្ឋាគារ​មួយ​ក្នុង​ទីក្រុង​ញូវយ៉ក ដែល VOA ទើប​ទទួល​បាន​វីដេអូ​នេះ​ពី​ផលិករ​រូប​នេះ​កាលពី​ពេល​ថ្មីៗ​កន្លង​ទៅ​នេះ។
អស់​រយៈពេល​ជា​ច្រើន​ទសវត្សរ៍​មក​ហើយ ក្រុម​គណបក្ស​ប្រឆាំង រួមទាំង​គណបក្ស​រាជានិយម​ហ៊្វុនស៊ីនប៉ិច​ដែល​ធ្លាប់​ជា​គណបក្ស​ដ៏​ខ្លាំង​មួយ​ និង​លោក សម រង្ស៊ី អតីត​មេដឹកនាំ​គណបក្ស​ប្រឆាំង​ គឺ​គណបក្ស​សង្គ្រោះជាតិ​ដែល​ត្រូវបាន​រដ្ឋាភិបាល​រំលាយ តែង​តែ​អះអាង​ថា​ លោក ហ៊ុន សែន ជា​អាយ៉ង​របស់​វៀតណាម និង​ចោទ​ប្រកាន់​លោក​ ហ៊ុន សែន អំពី​រឿង​មួយ​ចំនួន​ទៀត ​ក្នុង​គោលបំណង​ធ្វើឲ្យ​អាប់ឱន​កេរ្តិ៍​ឈ្មោះ​របស់​លោក ហ៊ុន សែន ​ដើម្បី​ចង​ភ្ជាប់​រឿងនេះ​ទៅនឹង​ទស្សនៈ​ជាតិនិយម​ប្រឆាំង​ប្រទេស​វៀតណាម​ ដែល​កើត​មាន​ជា​យូរយារ​មក​ហើយ​ក្នុង​ប្រទេស​កម្ពុជា។

សមាជិក​គណបក្ស​ប្រឆាំង​ចាស់ៗ​ជាច្រើន​រូប កើត​ចេញ​ពី​សម្ព័ន្ធ​ក្រុម​នយោបាយ​ត្រីភាគី​ដឹកនាំ​ដោយ​សម្តេច​នរោត្តម​ សីហនុ នា​ពេល​នោះ ហើយ​ដែល​មាន​មូលដ្ឋាន​នៅ​តាម​បណ្តោយ​ព្រំដែន​កម្ពុជា ថៃ និង​បាន​ប្រយុទ្ធ​តតាំង​នឹង​វៀតណាម ក្នុង​អំឡុង​ពេល​ប្រទេស​វៀតណាម ត្រួតត្រា​ប្រទេស​កម្ពុជា​ពីឆ្នាំ​១៩៧៩ ដល់​១៩៨៩។ 

យុទ្ធនាការ​ឃោសនា​សម្រាប់​ការ​បោះឆ្នោត​សភា​ក្នុង​ប្រទេស​កម្ពុជា​នាថ្ងៃទី ២៩ ខែ​កក្កដា បាន​ចាប់​ផ្តើម​កាលពី​ថ្ងៃទី៧ ខែ​កក្កដា​កន្លង​ទៅ។ កាលពី​ឆ្នាំមុន រដ្ឋាភិបាល​របស់​គណបក្ស​ប្រជាជន​កម្ពុជា បាន​សម្រេច​រំលាយ​គណបក្ស​សង្គ្រោះជាតិ ដែល​ជា​គូប្រជែង​ដ៏​ខ្លាំងក្លា​តែ​មួយ​គត់​របស់​ខ្លួន ហើយ​ចាប់​តាំង​ពី​ពេល​នោះ​មក​ នយោបាយ​ប្រឆាំង​នឹង​ប្រទេស​វៀតណាម បាន​ក្លាយជា​ប្រធានបទ​នៃ​ការ​ជជែក​ដេញដោល​ខ្លះៗ​តែប៉ុណ្ណោះ។
លោក​ ហ៊ុន សែន ជា​រឿយៗ​មិន​យក​ចិត្តទុក​ដាក់​ទៅលើ​ការ​អះអាង​របស់​គណបក្ស​ប្រឆាំង​ ដែល​ចោទ​រូប​លោក​ថា​ បម្រើ​រដ្ឋាភិបាល​ក្រុង​ហាណូយ​នោះ​ទេ ប៉ុន្តែ​លោក​មិន​ដែល​លាក់បាំង​អំពី​ទំនាក់​ទំនង​ល្អ​របស់​លោក​ជាមួយ​ប្រទេស​វៀតណាម​ឡើយ។​ 

ទំនាក់​ទំនង​ល្អ​នេះ​ កើតឡើង​ចាប់​តាំង​ពីឆ្នាំ​១៩៧៧​ មក​ម្ល៉េះ ពោល​គឺ​នៅ​ពេល​ដែល​រូប​លោក និង​សមាជិក​ខ្មែរក្រហម​ដទៃទៀត បាន​រត់​ឆ្លងដែន​ចូល​ទៅ​ប្រទេស​វៀតណាម។​ អ្នក​ទាំង​នោះ​ត្រូវបាន​ទទួល​ស្វាគមន៍​ និង​ទទួល​បាន​ការ​បណ្តុះ​បណ្តាល​ដើម្បី​បង្កើត​រដ្ឋាភិបាល​កម្ពុជា​ថ្មី​មួយ ដែល​លើក​បន្តុប​ដោយ​រដ្ឋបាល​វៀតណាម​ បន្ទាប់ពី​ប្រទេស​វៀតណាម​បាន​ផ្តួល​រំលំ​របប​ខ្មែរក្រហម កាលពី​ខែមករា ​ឆ្នាំ១៩៧៩​មក។
​
លោក​ ហ៊ុន​ សែន ដំបូង​បាន​ក្លាយ​ជា​រដ្ឋមន្ត្រីការ​បរទេស និង​បន្ទាប់មក​ទៀត​ជា​នាយក​រដ្ឋមន្ត្រី​នៅក្នុងឆ្នាំ​១៩៨៥។​ លោក​បាន​រក្សា​អំណាច​របស់​លោក ដោយសារ​លោក​អាច​គ្រប់គ្រង​ស្ថានការណ៍ និង​ទាញ​យក​ផលប្រយោជន៍​ពី​នយោបាយ​គ្រប់​កាលៈទេសៈ ដែល​បាន​ធ្វើ​ឲ្យ​រូប​លោក​ឈ្នះ​ការ​បោះឆ្នោត​តាម​បែប​ប្រជាធិបតេយ្យ​បាន។ ទន្ទឹមនឹង​នេះ​ដែរ ​ដើម្បី​រក្សា​អំណាច​នេះ​បាន លោក​ក៏​បាន​ធ្វើ​ទុក្ខបុកម្នេញ​លើ​ក្រុម​ប្រឆាំង​ដោយ​ប្រើប្រាស់​កង​កម្លាំង​ប្រដាប់​អាវុធ​ដោយ​បើក​ចំហ។






{% include photo-large.html 
 
	file="https://gdb.voanews.com/EC7019A1-983E-4D57-9E61-D4BDB53CB1E5_w1023_s.jpg"
	caption="រូបឯកសារ៖ លោក​នាយករដ្ឋមន្ត្រី ហ៊ុន សែន (កណ្តាលខាងស្តាំ) និងលោក Nguyen Xuac Phuc នាយករដ្ឋមន្ត្រីវៀតណាម (កណ្តាលខាងឆ្វេង) ដើរកាត់​ក្បួន​ព្យុហយាត្រា​គោរពថ្នាក់​ដឹកនាំ នៅ​ទីក្រុង​ហាណូយ ប្រទេសវៀតណាម កាលពីថ្ងៃទី២០ ខែធ្នូ ឆ្នាំ២០១៦។ លោក​ ហ៊ុន សែន ធ្វើទស្សនកិច្ចរយៈពេលពីរថ្ងៃ ដើម្បីពង្រឹង​ចំណង​មិត្តភាព​រវាង​ប្រទេស​ទាំងពីរ។"
	credit="(Tran Van Minh | AP)"
	add_padding="true"

%}


### វៀតណាម​មិន​គ្រប់គ្រង​កម្ពុជា​ទេ តែ​គាំទ្រ​លោក ហ៊ុ​ន សែន ក្នុងការ​ដឹកនាំ​ប្រទេស ###

ឯកសារ​បោះពុម្ព​ផ្សាយ​ថ្មីៗ​នេះ​របស់​លោក Stephen Heder ដែល​ជា​អ្នក​ស្រាវជ្រាវ​អំពី​ប្រទេស​កម្ពុជា​ បាន​លើកឡើង​ថា គណបក្ស​ប្រជាជន​កម្ពុជា​របស់​លោក ហ៊ុន សែន និង​គណបក្ស​កុម្មុយនីស្ត​វៀតណាម​មាន «ទំនាក់ទំនង​គ្រប់​ជ្រុង​ជ្រោយ» ជាមួយ​គ្នា​ជា​យូរ​មក​ហើយ ហើយ​គណបក្ស​ទាំងពីរ​នេះ​បាន​គាំទ្រ​គ្នា​ទៅវិញ​ទៅមក​យ៉ាង​ខ្លាំងក្លា ព្រមទាំង​ការពារ​ការ​ដឹក​នាំ​ប្រទេស​របស់​ពួកគេ​ពី​សំណាក់​ការ​ប្រកួតប្រជែង​នយោបាយ​នានា​ទៀត​ផង។

ការ​ហាម​ឃាត់​ថ្មីៗ​នេះ​របស់​លោក ហ៊ុន​ សែន ​មិន​ឲ្យ​គណបក្ស​ប្រឆាំង​ចូលរួម​ការ​បោះឆ្នោត រួម​ទាំង​ការ​បន្ត​កម្ចាត់​ស្ថាប័ន​សារព័ត៌មាន​ឯករាជ្យ និង​សង្គម​ស៊ីវិល​ផង​នោះ ក៏​ទទួល​បាន​ការ​គាំទ្រ​ពី​សំណាក់​រដ្ឋបាល​ក្រុង​ហាណូយ​ផងដែរ។ លោក Stephen Heder បាន​បកស្រាយ​ថា នេះ​មិនមែន​មាន​ន័យ​ថា ប្រទេស​វៀតណាម​គ្រប់គ្រង​ប្រទេស​កម្ពុជា​នោះ​ទេ។

លោក​ Heder ដែល​ជា​អ្នក​ស្រាវជ្រាវ​នៅ​សាកល​វិទ្យាល័យ​ស្តី​អំពី​ការ​សិក្សា​អំពី​ទ្វីបអាហ្វ្រិក និង​តំបន់​បូព៌ា ដែល​មាន​មូលដ្ឋាន​ក្នុង​ទីក្រុងឡុងដ៍ បាន​សរសេរ​ថា៖ «ការ​កម្ចាត់​គណបក្ស​សង្គ្រោះជាតិ​ចេញ​ពី​អំណាច ហើយ​ក្នុង​ករណី​ចាំបាច់​ ការ​រំលាយ​គណបក្ស​នេះ​ចេញ​ពី​ការ​ប្រកួត​ប្រជែង​អំណាច គឺជា​ផល​ប្រយោជន៍​រួម​រវាង​គណបក្ស​ប្រជាជន​កម្ពុជា​ និង​គណបក្ស​កុម្មុយនីស្ត​វៀតណាម ហើយ​ជា​ការងារ​ស្នូល​មួយ​ ដែល​បាន​ចែង​ក្នុង​ទំនាក់​ទំនង​គ្រប់​ជ្រុងជ្រោយ​របស់​គណបក្ស​ទាំងពីរ។​ 
នយោបាយ​នេះ​ក៏បាន​បង្ហាញ​ឲ្យ​ឃើញ​យ៉ាង​ច្បាស់​ជាក់ស្តែង​ក្នុង​ទំនាក់​ទំនង​រវាង​កង​កម្លាំង​សន្តិសុខ​របស់​គណបក្ស​ទាំងពីរ​ផង​ដែរ»។

លោក​ Heder បាន​លើកឡើង​បន្ត​ទៀត​ថា៖ «ទោះជា​យ៉ាងនេះ​ក៏ដោយ ទង្វើ​នេះ និង​សកម្មភាព​ដើម្បី​ផលប្រយោជន៍​រួម​ដទៃៗ​ទៀត​របស់​គណបក្ស​ប្រជាជន​កម្ពុជា និង​គណបក្ស​កុម្មុយនីស្ត​វៀតណាម​ មិនមែន​មានន័យ​ថា​ វៀតណាម​គ្រប់គ្រង​ប្រទេស​កម្ពុជា​នោះ​ទេ ដូច​ដែល​បាន​បង្ហាញ​ឲ្យ​ឃើញ​នៅពេល​ប្រទេស​កម្ពុជា​​មិនបាន​​ផ្តល់​ការ​គាំទ្រ​ដល់​ប្រទេស​វៀតណាម​ក្នុង​ជម្លោះ​សមុទ្រ​ចិន​ខាង​ត្បូង​និង​បញ្ហា​ផ្សេងៗ​ទៀត»។





{% include photo.html 
 
	file="https://gdb.voanews.com/06579314-56B7-4CAE-ADC7-6288D45D5D5E_w1023_s.jpg"
	caption="រូបឯកសារ៖ ក្រុមបាតុករនៃគណបក្សប្រឆាំងគឺគណបក្សសម រង្ស៊ី បានដុតរូប​សំណាក​តំណាង​មិត្តភាព​រវាង​កម្ពុជានិងវៀតណាម នៅរាជធានីភ្នំពេញ កាលពីថ្ងៃទី៣០ ខែសីហា ឆ្នាំ១៩៩៨ ដែលនេះជាផ្នែកមួយ​នៃ​យុទ្ធការរបស់​ពួកគេ ក្នុងការប្រឆាំង​នឹង​ដំណើរការ​បោះឆ្នោត​នៅខែកក្កដា។ លោក សម រង្ស៊ី មេដឹកនាំ​បក្ស​ប្រឆាំង​មួយ​នេះ បាន​ចោទ​ប្រកាន់លោក​នាយករដ្ឋ​មន្ត្រី ហ៊ុន សែន ដែល​បាន​ឈ្នះការបោះឆ្នោតឆ្នាំ១៩៩៨ ថា​ជា​ អាយ៉ងរបស់​វៀតណាម ដែល​ជា​សត្រូវ​ប្រវត្តិសាស្ត្រ​របស់​កម្ពុជា។ ហើយ​លោក​ក៏​បាន​អះអាង​ថា ជន​អន្តោប្រវេសន៍​ខុស​ច្បាប់​វៀតណាម ត្រូវបាន​អនុញ្ញាត​ឲ្យ​បោះឆ្នោត​ឲ្យ​គណបក្ស​របស់​លោក ហ៊ុន សែន។"
	credit="(Reuters)"
	add_padding="true"

%}



នៅ​ប៉ុន្មាន​ឆ្នាំ​ចុងក្រោយ​នេះ លោក ហ៊ុន សែន បាន​អោប​ក្រសោប​ប្រទេស​ចិន​យ៉ាង​ណែន ដែល​ធ្វើ​ឲ្យ​មាន​ការ​ចាប់​អារម្មណ៍​យ៉ាងខ្លាំង​ពី​បណ្តាញ​សារព័ត៌មាន និង​ផ្នែក​ការទូត។ រដ្ឋាភិបាល​ក្រុងប៉េកាំង​បាន​ផ្តល់​ការ​គាំទ្រ​ និង​ប្រាក់​កម្ចី​យ៉ាង​ច្រើន​សន្ធឹក​សន្ធាប់​ដល់​រដ្ឋាភិបាល​របស់​លោក ហ៊ុន សែន ខណៈ​ពេល​ដែល​រដ្ឋាភិបាល​មួយ​នេះ​បាន​ងាក​រេ​ពី​លទ្ធិប្រជាធិបតេយ្យ​ពហុបក្ស ​ដែល​គាំទ្រ​ដោយ​ប្រទេស​លោក​ខាង​លិច​នោះ។ ជា​ការ​តប​ស្នង​ទៅ​វិញ លោក ហ៊ុន សែន បាន​ផ្តល់​ការ​គាំទ្រ​ការទូត​ដល់​ប្រទេស​ចិន ​ដែល​មាន​មហិច្ឆតា​គ្រប់គ្រង​តំបន់​សមុទ្រ​ចិនខាងត្បូង។ 

ទំនាក់ទំនង​របស់​ប្រទេស​កម្ពុជា ជាមួយ​ប្រទេស​លោក​ខាង​លិច​មាន​ភាព​ល្អកកករ ចាប់តាំង​ពី​ឆ្នាំ ២០១៧ មក​ម្ល៉េះ ពោល​គឺ​ដោយសារ​ការ​កាត់ផ្តាច់​ជំនួយ​គាំទ្រ និង​ការ​ដាក់​ទណ្ឌកម្ម​ពី​សំណាក់​រដ្ឋាភិបាល​សហរដ្ឋអាមេរិក​មក​លើ​មន្ត្រីកម្ពុជា​មួយ​ចំនួន​រួច​មក។ 

លោក​បណ្ឌិត អៀ សុផល សាស្ត្រាចារ្យ​នៅ​មហាវិទ្យាល័យ Occidental College ក្នុងរដ្ឋ Los Angeles សហរដ្ឋអាមេរិក និង​ជា​អ្នក​និពន្ធ​សៀវភៅ​មាន​ចំណង​ជើង​ថា «ការ​ពឹង​ផ្អែក​លើ​ជំនួយ​បរទេស​នៅ​កម្ពុជា» និង «តម្រូវការ​ធនធាន​ពិភព​លោក​របស់​ចិន»​ បាន​និយាយ​ថា ការ​អះអាង​របស់​លោក ហ៊ុន សែន ដែល​ថា​លោក​ប្រឆាំង​នឹង​ឥទ្ធិពល​បរទេស​ត្រូវបាន​គេ​មើល​ឃើញ​ថា មិនមែន​ជា​រឿង​ពិត​នោះ​ទេ ដោយសារតែ​ការពិត​ប្រទេស​វៀតណាម និង​ប្រទេស​ចិន​ថ្មីៗនេះ​បាន​គ្រប់គ្រង​ធនធាន​ធម្មជាតិ​មួយ​ភាគធំ ព្រមទាំង​ហេដ្ឋា​រចនា​សម្ព័ន្ធ និង​សេដ្ឋកិច្ច​ក្នុង​ប្រទេស​កម្ពុជាផង​ដែរ​ ដែល​នេះ​បានបង្ក​ផល​ពិបាក​យ៉ាង​ច្រើន​ដល់ប្រជាជន​កម្ពុជា។ 

លោក​បណ្ឌិត​បាន​និយាយ​ដោយ​ចំៗ​ថា៖ «ប្រទេស​កម្ពុជា​ត្រូវបាន​គេ​មើល​ឃើញ​ថា ជា​ប្រទេស សម្រាប់​ជួល​ជា​យូរ​មក​ហើយ។​ បច្ចុប្បន្ន​នេះ​ប្រទេសចិន​គឺជា​អ្នក​ជួល។​ យើង​ប្រហែល​ជា​អាច និយាយ​បាន​ថា វៀតណាម​កាន់កាប់​ប្រទេស​កម្ពុជា ហើយ​ចិន​ជួល​យក​ប្រទេសកម្ពុជា​ពី​វៀតណាម​វិញ»។

លោកបណ្ឌិត អៀ សុផល បាន​បន្ត​ទៀត​ថា៖ «ប៉ុន្តែ​លោក [ហ៊ុន សែន] ចាំបាច់​ត្រូវ​មាន​មិត្ត​ច្រើន មិន​មែន​មាន​ត្រឹមតែ​ប្រទេស​វៀតណាម និង​ចិន​នោះ​ទេ។ លោក​ត្រូវ​តែ​មាន​មិត្ត​ពី​ប្រទេស​លោកខាង​លិច​ផង​ដែរ»៕

