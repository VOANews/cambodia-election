---
title: ដំណើរការ​ផលិត​ស៊ីម៉ងត៍​ដើម្បី​ផ្គត់ផ្គង់​តម្រូវការ​សំណង់​នៅ​ទីក្រុង​បង្ក​ការ​ព្រួយបារម្ភ​ដល់​សហគមន៍​ជនបទ
title-homepage: ការអភិវឌ្ឍខ្លះ​បង្ក​ការ​ព្រួយបារម្ភ​ដល់​សហគមន៍​ជនបទ
summary: ខណៈ​ដែល​ពលរដ្ឋ​មួយ​ចំនួន​នៅ​ខេត្ត​កំពត​ស្វាគមន៍​ឱកាស​សេដ្ឋកិច្ច​ដោយសារ​តែ​ការ​មក​ដល់​នៃ​ក្រុមហ៊ុន​ស៊ីមង់ត៍ ខេ ស៊ីមេន (K-Cement) ប្រជា​ពលរដ្ឋ​មួយ​ចំនួន​ព្រួយ​បារម្ភ​ពី​ការ​ផ្លាស់ប្តូរ​បរិស្ថាន និង​សង្គម ដោយ​សារ​តែ​ការ​អភិវឌ្ឍ​នេះ។ 
byline: ទែន សុខស្រីនិត
metrics-byline: Soksreinith, Ten

image: /img/feature__tutong__stone-cutter--1280.jpg
window_image: feature__tutong__cow-grazing--1920.jpg
image-square: /img/feature__tutong__stone-cutter--square.jpg
youtube: lth1KtzowZQ
credit: (ខាន់ សុគុំមនោ, នូវ ពៅលក្ខិណា, សាយ មុន្នី| VOA Khmer)

dateline: ឃុំ​ទូកមាស​ខាង​លិច ខេត្តកំពត
location: Kampot
map_pin: ឃុំ​ទូកមាស​ខាង​លិច
coordinates: 10.695955, 104.517959

translation: /english/feature/cement-manufacturing-carves-up-rural-cambodia.html
hidePromos: true

date: 2018-06-28
categories: feature
layout: post-centered
language: khmer
---

$DATELINE$ ដប់​ឆ្នាំ​មុន ភ្នំ​ទទុង ដែល​ពោរពេញ​ដោយ​ថ្មកំបោរ​ ដែល​ស្ថិតនៅ​ក្បែរ​វាល​ស្រែ​របស់​អ្នក​ភូមិ ធ្លាប់​ជា​តំបន់​ដែល​មាន​ទិដ្ឋភាព​ស្ងប់ស្ងាត់ ហើយ​ប្រជា​ពលរដ្ឋ​នៅ​ក្នុង​ឃុំ​មួយ​ចំនួន អាច​បេះរុក្ខជាតិ​ហូប​ផ្លែ​មួយ​ចំនួន។ 

គោ​របស់​អ្នក​ភូមិ​ក្នុង​សហគមន៍​អាច​ដើរ​ពាសពេញ​បរិវេណ​ក្បែរ​ជើង​ភ្នំ ហើយ​អ្នក​ភូមិ​ខ្លះ អាច​ទៅ​ដំ​យក​កម្ទេច​ថ្ម​ភ្នំ​ ដើម្បី​លក់​ឲ្យ​ការដ្ឋាន​សំណង់​យក​កម្រៃ។



{% include map.html %}



ពលរដ្ឋ​ក្នុង​សហគមន៍​តែងតែ​ជួបជុំ​គ្នា​ជាមួយ​ព្រះសង្ឃ នៅ​ឯ​​ព្រះ​វិហារ ហើយ​បាន​ប្រារព្ធ​ពិធី​ប្រពៃណី​សាសនា​នានា​នៅ​វត្ត​ប្រាសាទ​ទទុង ដែល​ស្ថិត​នៅ​ក្បែរ​ភ្នំ និង​មាន​កាំ​ជណ្តើរ​ឡើង​ទៅ​កាន់​រូង​ភ្នំ​ទទុង​ដ៏​ស័ក្តិសិទ្ធិ ដែល​អ្នក​ប្រណិបត្តិ​សាសនា​ព្រះពុទ្ធ​ជា​ច្រើន​នាក់​បាន​គោរព​បូជា​អស់​រយៈពេល​ជា​ច្រើន​សតវត្សរ៍​មក​ហើយ។

ក៏​ប៉ុន្តែ ចាប់​តាំង​ពី​ឆ្នាំ២០០៦​មក ជីវភាព​រស់នៅ​បែប​ស្ងាត់ស្ងៀត និង​ពោរពេញ​ដោយ​ធម្មជាតិ​របស់​ប្រជាពលរដ្ឋ​នៅ​ភូមិ​នានា​នៅ​ក្នុង​ឃុំ​ទូក​មាស​ខាង​លិច​នេះ និង​នៅ​ឃុំ​ទទុង បាន​ផ្លាស់​ប្តូរ​យ៉ាង​ឆាប់​រហ័ស នៅ​ពេល​ដែល​ក្រុមហ៊ុន​ស៊ីម៉ងត៍ ខេ ស៊ីមេន បាន​ទទួល​សិទ្ធិពី​រដ្ឋាភិបាល​កម្ពុជា​ដើម្បី​គ្រប់គ្រង​ និង​ទាញ​យក​ធនធាន​ថ្ម​កំបោរ​ពី​ភ្នំ​នេះ ​ក្នុង​រយៈពេល​១០០ឆ្នាំ ដើម្បី​ដំណើរការ​ផលិត​ស៊ីម៉ងត៍។

នា​ពេល​បច្ចុប្បន្ន​នេះ មាន​តែ​ផ្នែក​ខាង​កើត​នៃ​ភ្នំទទុង​ទេ ដែល​មាន​សណ្ឋាន​នៅ​ដដែល។ កំពូល​ភ្នំ និង​ផ្នែក​ខាង​លិច​នៃ​ភ្នំនេះ ត្រូវបាន​បំផ្ទុះ​យក​កម្ទេចថ្ម​កំបោរ ដែល​ត្រូវ​បាន​យក​ទៅ​ចម្រាញ់​សម្រាប់​ដំណើរការ​ផលិត​ស៊ីម៉ងត៍ នៅ​ក្នុង​បរិវេណ​រោងចក្រ​ស៊ីម៉ងត៍​កំពត ដែល​ស្ថិត​នៅ​ភាគ​ខាង​លិច​នៃ​ភ្នំទទុង។ 

ដំណើរការ​ផលិត​របស់​ក្រុម​ហ៊ុន​ស៊ីម៉ងត៍​កំពត បង្ហាញ​ឲ្យ​ឃើញ​ពី​តថភាព​ពីរ​ខុស​គ្នា​នៃ​ប្រទេស​កម្ពុជា៖ ទីមួយ​គឺ​សហគមន៍​ជនបទ​ដែល​ភាគច្រើន​ពឹងផ្អែក​លើ​ការ​ធ្វើ​កសិកម្ម​ដាំ​ស្រូវ និង​ការ​អភិវឌ្ឍ​ដ៏​ឆាប់​រហ័ស​នៅ​ទីក្រុង​ភ្នំពេញ ដែល​ពោរពេញ​ទៅ​ដោយ​ភ្លើងពណ៌ ដែល​ត្រូវការ​សំណង់​ស៊ីម៉ងត៍​ដ៏​ច្រើន​សន្ធឹក​សន្ធាប់ ​យ៉ាង​ហោច​ណាស់​១លាន​តោន ដែល​ត្រូវបាន​ទាញ​យក​ពី​ភ្នំ​ទទុង។

លោក ទិត្យ ត អាយុ​៥៤ឆ្នាំ ជា​កសិករ​ម្នាក់​នៅ​ឃុំ​ទទុង បាន​ប្រាប់​ VOA ថា៖ «‍មាន​ស្វា មាន​ពស់​ថ្លាន់ និង​សត្វ​ច្រើន​ប្រភេទ​ណាស់​ កាលពី​មុន»។​ ប៉ុន្តែ លោក​ថា​ ឥឡូវ​បាត់​សត្វស្វា​អស់ ហើយ​ប្រជាពលរដ្ឋ​ក្នុង​សហគមន៍​ឃើញ​ពស់ថ្លាន់​តាម​ប្រព័ន្ធ​លូ​ និង​តាម​វាល​ស្រែ​របស់​ខ្លួន​ទៅ​វិញ។
លោក​ ទិត្យ ត ក៏​បាន​បន្ថែម​ថា៖ «‍កាលពី​មុន ខ្ញុំ​ធ្លាប់​ដើរ​ឡើង​ដើម​ឈើ​បេះវល្លិ៍​យក​ទៅ​លក់។ មាន​វល្លិ៍​ព្រៃ​ច្រើន​ប្រភេទ​ណាស់។ តែ​សព្វថ្ងៃនេះ បើ​សិន​ជា​យើង​អត់​មាន​កាត​បុគ្គលិក​ទេ គេ​មិន​ឲ្យ​យើង​ទៅ​ក្បែរ​ភ្នំ​ដូច​មុន​ទេ»។ 

ក្រៅពីនេះ​ ការ​ប្រណិបត្តិ​សាសនា​ព្រះសង្ឃ និង​ប្រជាពលរដ្ឋ​ក្នុង​សហគមន៍ ក៏​ត្រូវ​បាន​រង​ការ​រំខាន ដោយសារតែ​ក្រុមហ៊ុន​មាន​កាលវិភាគ​ក្នុង​ការ​បំផ្ទុះ​រំសេវ​ដើម្បី​យក​កម្ទេច​កំបោរ​ភ្នំ។ ដូច្នេះ​ រាល់​កម្មវិធី​ប្រណិបត្តិ​សាសនា ធ្វើ​បាន​តែ​ពេល​ព្រឹក និង​ពេល​ល្ងាច​តែ​ប៉ុណ្ណោះ។ ប្រជា​ពលរដ្ឋ​ក្នុង​ឃុំ​នាំគ្នា​និយាយ​អំពី​ដុំ​ថ្ម​ដ៏​ធំ​មួយ​ដែល​ធ្លាក់​នៅ​ក្បែរ​វត្ត ក្រោយ​ពី​ការ​បំផ្ទុះ​ភ្នំ​ដោយ​ក្រុមហ៊ុន​មួយ​លើក​មុន។ 




{% include photo.html 

file="/img/feature__tutong__mountain-road--1280.jpg"
caption="ផ្លូវ​ចូល​ទៅកាន់​ភ្នំទទុង ដែល​ក្រុមហ៊ុន​ស៊ីម៉ងត៍ ខេ ស៊ីមេន​ K-Cement ​បាន​ទទួល​សិទ្ធិ​ទាញ​យក​ថ្ម​កំបោរ​ពី​ភ្នំ។ ផ្លូវ​នេះ​ត្រូវបាន​ប្រើប្រាស់​សម្រាប់​ការ​ដឹក​ជញ្ជូន​ផលិតផល​ស៊ីម៉ងត៍​របស់​ក្រុមហ៊ុន​ នាំ​ចេញ​ទៅ​ទីផ្សារ​នៅ​ទីក្រុង​ភ្នំពេញ។"
alt="A truck transporting K-cement passes through the road leading up to Totung Mountain"
credit="(ស៊ុន ណារិន | VOA Khmer)"

%}





### ឱកាស​បង្កើន​សេដ្ឋកិច្ច​ក្នុង​សហគមន៍ ###

បើ​ទោះបី​ជា​ការ​រំលាយ​ភ្នំ​ធ្វើ​ជា​ស៊ីម៉ងត៍​នេះ​បង្ក​ផល​ប៉ះពាល់​ដល់​បរិស្ថាន និង​គ្រោះថ្នាក់​មួយ​ចំនួន​ក្តី ការ​មក​ដល់​នៃ​ក្រុមហ៊ុន​ស៊ីម៉ងត៍ ខេ ស៊ីមេន ​នេះ ត្រូវបាន​អ្នក​ភូមិ​ជា​ច្រើន​នាក់ យល់​ថា បាន​នាំ​ឲ្យមាន​ការ​អភិវឌ្ឍ​សំខាន់ៗ និង​ការ​បង្កើន​សេដ្ឋកិច្ច​របស់​ប្រជាពលរដ្ឋ​ក្នុង​សហគមន៍។ ក្រុមហ៊ុន​ស៊ីម៉ងត៍ ខេ ស៊ីមេន ​នេះ គឺ​ជា​ក្រុមហ៊ុន​ផលិត​ស៊ីម៉ងត៍​ធំ​ជាង​គេ​បង្អស់​នៅ​ក្នុង​ប្រទេស​កម្ពុជា ដែល​៩០ភាគរយ​គ្រប់គ្រង​ដោយ​ក្រុមហ៊ុន​ស៊ីម៉ងត៍​សៀម (Siam Cement Group) និង​ក្រុមហ៊ុន​ខៅ ជូលីគ្រុប (Khaou Chuly Group) របស់​លោក​ឧកញ៉ា ខៅ ជូលី។ 

លោក ទិត្យ ត ដែល​មាន​កូន​ប្រុស​ម្នាក់ បាន​ចាប់ផ្តើម​ធ្វើការ​ជា​អ្នក​ថែ​សួន ឲ្យ​ក្រុមហ៊ុន​នេះ​នៅ​ឆ្នាំ​២០១២ ដោយ​ទទួល​បាន​ប្រាក់​បៀរវត្ស​ចំនួន​១៤០ដុល្លារ​ក្នុង​មួយ​ខែ។ ចំនួន​ទឹក​ប្រាក់​នេះ គឺ​ខ្ពស់​គួរ​សម​សម្រាប់​ប្រជាពលរដ្ឋ​កម្ពុជា​នៅ​តាម​តំបន់​ជនបទ ដែល​ភាគ​ច្រើន​ប្រឈម​នឹង​បញ្ហា​ខ្វះខាត​លុយ​កាក់។

លោក ទិត្យ ត បាន​លើក​ឡើង​ថា៖ «‍ខ្ញុំ​គិតថា វា​ល្អ​ដែល​ក្រុមហ៊ុន​គេ​មក​ទីនេះ ដូចថា ខ្ញុំ​អាច​ធ្វើការ​នៅ​ទីនេះ​បាន ហើយ​អាច​នៅ​ផ្ទះ​ក្បែរ​ប្រពន្ធ»។ លោក​បាន​បន្ថែម​ថា បើ​សិន​គ្មាន​ការងារ​ក្នុង​សហគមន៍​ទេ ពេល​នេះ​លោក​ប្រហែល​ជា​ធ្វើ​ការងារ​បណ្តោះ​អាសន្ន​នៅ​ឆ្ងាយ​ពី​ផ្ទះ ដូចជា​នៅ​ភ្នំពេញ ឬ​ប្រទេស​ថៃ ដើម្បី​ជួយ​ផ្គត់ផ្គង់​គ្រួសារ​ដែល​ពឹង​ផ្អែក​លើ​កម្រៃ​ដែល​ទទួល​បាន​ការ​ធ្វើស្រែ និង​ចិញ្ចឹម​មាន់ទា។ បើ​សិន​ជា​មិន​បាន​ធ្វើការ​នៅ​ក្រុមហ៊ុន​នេះ​ទេ នោះ​ប្រហែល​ជា​លោក ទិត្យ ត មាន​ដំណើរ​ជីវិត​ដូចគ្នា​នឹង​ប្រជាពលរដ្ឋ​កម្ពុជា​រាប់​ពាន់​នាក់​ផ្សេង​ទៀត ដែល​កំពុង​តែ​ធ្វើ​ចំណាក​ស្រុក​ចាក​ចេញ​ពី​ដី​ស្រែ​ចម្ការ​របស់​ខ្លួន ដើម្ប​រក​ការងារ​ប្រកប​របរ​ចិញ្ចឹម​ជីវិត​នៅ​ទីកន្លែង​ផ្សេង។ 

ប្រពន្ធ​របស់​លោក ទិត្យ ត គឺ​អ្នកស្រី តាំ អ៊ុង ធ្លាប់​ធ្វើការ​ជា​ចុងភៅ​ឲ្យ​ក្រុមហ៊ុន​ស៊ីម៉ងត៍ ខេ ស៊ីមេន ​នេះ ដែល​មាន​បុគ្គលិក​ជាង ១២០០នាក់ ដោយ​ទទួល​បាន​ប្រាក់​ខែ​ចំនួន​១០០ដុល្លារ​ក្នុង​មួយ​ខែ។ 

នៅ​ខាង​ក្រៅ​ការដ្ឋាន​រោងចក្រ​របស់​ក្រុមហ៊ុន​ស៊ីម៉ងត៍ ខេ ស៊ីមេន ​នេះ មាន​រោង​លក់​បាយ​និង​ម្ហូប​អាហារ ហាង​លក់​ទូរស័ព្ទ​ដៃ សេវា​បោកអ៊ុត សេវា​ផ្ទេរ​ប្រាក់ និង​ផ្សារ​តូចៗ​ជា​ដើម។ 

លោក ហៀង ហឿន អាយុ​៤៨ឆ្នាំ គឺជា​ម្ចាស់​ហាង​លក់​ភេសជ្ជៈ និង​គ្រឿង​ទេសន៍។ លោក​និង​ប្រពន្ធ​របស់​លោក ប្រកប​មុខ​របរ​នេះ​ រីឯ​កូន​ស្រី​របស់​លោក​វិញ ក៏​បាន​បើក​ហាង​លក់​ម្ហូប​គ្រឿង​ក្លែម និង​ភេសជ្ជៈ ​គ្រឿង​ស្រវឹង។ 

ក្រុម​គ្រួសារ​របស់​លោក​បាន​ផ្លាស់​ទី​លំនៅ​ពី​ភូមិ​ត្រពាំង​ច្រាញ់ ក្នុង​ឃុំ​ទទុង​នេះ កាលពី​ដើម​ឆ្នាំ​២០០១ ក្រោយ​ពេល​ដែល​លោក​ទទួល​បាន​ដំណឹង​ថា ក្រុមហ៊ុន​ស៊ីម៉ងត៍ ខេ ស៊ីមេន ​នឹង​មក​ដំណើរការ​នៅ​ក្នុង​ឃុំ​នោះ​ឆ្នាំ​២០០៨។

កាលពី​នៅ​ក្នុង​ភូមិ​របស់​លោក លោក ហៀង ហឿន ​បាន​ធ្វើ​ស្រែ ប៉ុន្តែ​វា​មិន​គ្រប់គ្រាន់ ហើយ​លោក​បាន​ចង់​ស្វែងរក​ឱកាស​រក​ស៊ី។ លោក​បាន​និយាយ​ថា៖ «‍មក​ទិញ​ដី​គេ ដើម្បី​លក់​ដូរ​រកស៊ី​នៅ​ហ្នឹង»។
ក្រុម​គ្រួសារ​របស់​លោក​បាន​តស៊ូ ដើម្បី​ជួយ​ឲ្យ​ជីវភាព​គ្រួសារ​មាន​ភាព​ប្រសើរ​ឡើង ហើយ​មុខ​របរ​លក់​ដូរ​របស់​លោក ក៏​បាន​ក្លាយ​ជា​កន្លែង​ជួបជុំ​គ្នា​របស់​កម្មករ​រោងចក្រ​ស៊ីម៉ងត៍​កំពត អ្នក​រស់នៅ​ក្នុង​ភូមិ និង​មន្ត្រី​មក​ពី​គណបក្ស​នយោបាយ​ផ្សេង ដូចជា​គណបក្ស​ប្រជាជន​កម្ពុជា គណបក្ស​សង្គ្រោះជាតិ និង​គណបក្ស​ហ៊្វុនស៊ីនប៉ិច​ជាដើម។​

ប៉ុន្តែ ក្រោយពេល​ដែល​តុលាការ​កំពូល​បាន​រំលាយ​គណបក្សសង្គ្រោះជាតិ​ កាលពី​ខែ​វិច្ឆិកា​ ឆ្នាំ​២០១៧ ដែល​ជា​ផ្នែក​មួយ​នៃ​ការ​បង្ក្រាប​របស់​រដ្ឋាភិបាល​កម្ពុជា​លើ​អ្នក​ប្រឆាំង​ លោក​ ហៀង ហឿន បាន​ឲ្យ​ដឹង​ថា អតិថិជន​របស់​លោក​ដែល​ជា​មន្ត្រី​គណបក្ស​នយោបាយ «‍លេង​ឃើញ​មក​ទិញ​អីឥវ៉ាន់អី​ទៀត​ផង»។ សព្វថ្ងៃនេះ អតិថិជន​របស់​លោក គឺ​កម្មករ​រោងចក្រ។ 

កម្ពុជា​នឹង​រៀប​ចំ​ការ​បោះឆ្នោត​ថ្នាក់ជាតិ​អាណត្តិ​ទី៦ នៅ​ថ្ងៃទី២៩ ខែកក្កដា​ខាង​មុខ​នេះ ​បន្ទាប់​ពី​បាន​ពិភាក្សា​គ្នា​ក្នុង​គ្រួសារ។ លោក​បាន​និយាយ​ថា សមាជិក​ក្នុង​គ្រួសារ​របស់​លោក​ដែល​គ្រប់​អាយុ​បោះឆ្នោត នឹង​ទៅ​បោះឆ្នោត ហើយ​ពួកគេ​នឹង​បោះឆ្នោត​ឲ្យ​គណបក្ស​ប្រជាជន​កម្ពុជា។ 

លោក ហៀង ហឿន បាន​លើក​ឡើង​ថា៖ «‍ខ្ញុំ​មិន​ផ្លាស់ប្តូរ​អី​ហ្នឹង​គេ​ទេ។ យើង​រស់នៅ​ណា នៅ​ហ្នឹង។​អត់មាន​ទាមទារ​អីហ្នឹង​គេ​ទេ»។




{% include photo.html 

file="/img/feature__tutong__cement-factory--1280.jpg"
caption="ទិដ្ឋភាព​នៃ​ក្រុមហ៊ុន​ស៊ីម៉ងត៍ ខេ ស៊ីមេន​ K-Cement ​នៅ​ក្បែរ​ជើង​ភ្នំ​ទទុង ដែល​ពោរពេញ​ដោយ​ថ្ម​កំបោរ​នៅ​ឃុំ​ទូកមាស​ខាងលិច ខេត្ត​កំពត។"
alt="Kampot Cement Factory is seen at the foothill of Totung Mountain"
credit="(អូន ឆេងប៉រ | VOA Khmer)"

%}



### ភូមិឃុំ​ត្រង់​ចំណុច​របត់ ###
ស្រប​ពេល​ដែល​វត្តមាន​របស់​ក្រុមហ៊ុន​ត្រូវបាន​ស្វាគមន៍​ ដោយសារ​តែ​ឱកាស​សេដ្ឋកិច្ច និង​ការងារ​ក្នុង​សហគមន៍​នេះ ក៏​បញ្ហា​ប្រឈម​មួយ​ចំនួន​កើត​ឡើង​ពាក់ព័ន្ធ​នឹង​វត្តមាន​របស់​ក្រុមហ៊ុន​ដែរ។ 

ទូទាំង​ខេត្ត​កំពត ដែល​ជា​តំបន់​កោះ​ដ៏​ស្រស់ស្អាត​មួយ​នៃ​ប្រទេស​កម្ពុជា ថ្ម​កំបោរ​ត្រូវបាន​ទាញ​យក​ដោយ​ក្រុមហ៊ុន​ស៊ីម៉ងត៍​ធំៗ​ចំនួន​បី ដែល​ទទួល​បាន​ប្រាក់​កម្រៃ​ពី​ការ​ផ្គត់ផ្គង់​តម្រូវការ​សំណង់​អគារ ដែល​កំពុង​តែ​រីក​ស្គុសស្គាយ​នៅ​រាជធានី​ភ្នំពេញ។ 

ការ​អភិវឌ្ឍ​ដ៏​ឆាប់រហ័ស និង​ការ​ទាញ​យក​ធនធាន​ធម្មជាតិ​ដែល​កាន់តែ​បាត់​សាបសូន្យ​ទៅ ដោយ​មិន​មាន​ការ​រឹត​បន្តឹង​នោះ កំពុង​តែ​បង្ក​ឲ្យ​ប្រជា​ពលរដ្ឋ​មួយ​ចំនួន​នៅ​តាម​ភូមិ​ឃុំ​នានា ឃ្លាត​ឆ្ងាយ​ពី​ស្រែ​ចម្ការ​របស់​ខ្លួន ហើយ​បង្ក​ឲ្យ​មាន​ការ​ផ្លាស់ប្តូរ​បរិស្ថាន​នៅ​ក្នុង​ប្រទេស​កម្ពុជា​ជា​រៀងរាល់​រហូត។ 

លោក នៀត សុគីម អាយុ​៣០ឆ្នាំ បាន​ប្រាប់​ VOA នៅ​ក្រោម​ផ្ទះ​ឈើ​របស់​លោក​ដែល​អម​ដោយ​ដើម​ល្មុត​គ្រប់​ជ្រុង ថា ​លោក​មិន​ប្រាកដ​ថា​ ត្រូវ​ចាប់​យក​អ្វី​ឲ្យ​ប្រាកដ​នោះ​ទេ។ លោក​យល់​ថា ការ​ធ្វើ​ស្រែ​ចម្ការ​សំខាន់ ក៏​ប៉ុន្តែ​ដោយសារ​តែ​បញ្ហា​ជីវភាព លោក​ក៏បាន​ក្លាយ​ជា​អ្នក​បើក​ឡាន​ក្រៅ​ម៉ោង​ឲ្យ​ក្រុមហ៊ុន​ស៊ីម៉ងត៍ ខេ ស៊ីមេន។ 

លោក​ នៀត សុគីម បាន​និយាយ​ថា៖ «‍ហើយ​ប្រាក់​ខែ​មិន​លើស​គ្នា​ទេ [ធ្វើ​ស្រែ និង​ធ្វើការ]។ ជួនកាល​ធ្វើ​ស្រែ​ចំណេញ​ជាង»។
ប៉ុន្តែ​លោក​ក៏​បាន​បន្ថែម​ថា ការ​ប្រកប​របរ​ធ្វើ​ស្រែ​ចម្ការ​អាច​ផ្សងព្រេង​ច្រើន រីឯ​ការងារ​ឲ្យ​ក្រុមហ៊ុន​អាច​មាន​ស្ថិរភាព​ជាង។ 

លោក​ក៏​បាន​បន្ត​ទៀត​ថា៖ «‍ដល់​ហើយ​ប្រជាជន​ធ្វើតែ​ការ អត់​បាន​គិត​ស្រែ​ចម្ការ។ ​ធ្វើ​ស្រែ​វា​សេរីភាព​ច្រើន ហើយ​ណា​មួយ​ទៀត ធ្វើការ​ក្រុមហ៊ុន​ល្មមៗ គេ​ស្តី​ឲ្យ​រាល់តែ​ថ្ងៃ »។


### ផល​ប៉ះពាល់​ធ្ងន់ធ្ងរ​នៃ​ការ​អភិវឌ្ឍ ###

ការ​ផ្លាស់ប្តូរ​ខាង​ផ្នែក​សេដ្ឋកិច្ចសង្គម និង​បរិស្ថាន កំពុង​តែ​កើត​មាន​ឡើង​នៅ​ទូទាំង​តំបន់​ជនបទ​នៃ​ប្រទេស​កម្ពុជា។ ព្រៃត្រូពិក​ត្រូវបាន​កាប់​បំផ្លាញ ដីស្រែ​ត្រូវបាន​លក់ ​ទិញ​ដូរ ទំនប់​វារីអគ្គិសនី​ត្រូវបាន​សាងសង់​ជា​បន្តបន្ទាប់​នៅ​តាម​ដៃទន្លេ ហើយ​ធនធាន​រ៉ែ​ត្រូវបាន​ក្រុមហ៊ុន​ធំៗ ដែល​មាន​ជាប់​ពាក់ព័ន្ធ​នឹង​គណបក្ស​កាន់អំណាច គឺ​គណបក្ស​ប្រជាជន​កម្ពុជា ទាញ​យក​ប្រយោជន៍។ សកម្មជន​សិទ្ធិមនុស្ស​នានា បាន​ចងក្រង​ឯកសារ​អំពី​ផលប៉ះពាល់​នៃ​ការ​អភិវឌ្ឍ ដែល​រដ្ឋាភិបាល​បាន​បង្ហាញ​ក្តី​ព្រួយ​បារម្ភ​តិចតួច​បំផុត​ ក្នុង​ការ​ត្រួតពិនិត្យ​ឲ្យ​បាន​ត្រឹមត្រូវ ឬ​ក្នុងការ​ផ្តល់​សំណង​ពី​ភាគី​ក្រុមហ៊ុន​មក​លើ​ផល​ប៉ះពាល់​ខាង​សង្គម និង​បរិស្ថាន។ 

ប្រជាពលរដ្ឋ​រស់នៅ​ក្បែរ​ភ្នំទទុង បាន​ដឹង​ច្បាស់​ពី​ផល​ប៉ះពាល់​នៃ​ការ​អភិវឌ្ឍ​របស់​ក្រុមហ៊ុន​ស៊ីម៉ងត៍ ខេ ស៊ីមេន ប៉ុន្តែ​ពួកគេ​មិន​មាន​សិទ្ធិ​ទាមទារ​អ្វី​ច្រើន និង​មិន​បាន​ទទួល​ព័ត៌មាន​ល្អិតល្អន់​អំពី​ការ​អភិវឌ្ឍ​យក​ថ្ម​កំបោរ​ពី​ភ្នំទទុង​ទេ។ 

លោក គីម នឿន ជំទប់​ទី១ ឃុំ​ទូក​មាស​ខាង​លិច បាន​ឲ្យ​ដឹង​ថា ប្រជាពលរដ្ឋ​ក្នុង​ឃុំ​មិន​​ត្រូវ​បាន​គេ​អនុញ្ញាត​ឲ្យ​ផ្តល់​យោបល់ ឬ​​មិន​ទទួល​បាន​ព័ត៌មាន​អំពី​គម្រោង​នៃ​ការ​អភិវឌ្ឍ​របស់​ក្រុមហ៊ុន​ទេ។ ហើយ​ផល​ចំណេញ​ដែល​ក្រុមហ៊ុន​ទទួល​បាន​ពី​ការ​បំបែក​យក​ភ្នំ ដែល​បង្ក​ផល​ប៉ះពាល់​អវិជ្ជមាន​មួយ​ចំនួន​នោះ ក៏​មិន​ត្រូវបាន​ចែក​រំលែក​ទៅ​ឲ្យ​ប្រជាពលរដ្ឋ​ក្នុង​សហគមន៍​ដែល​រង​ផល​ប៉ះពាល់​ដែរ។

លោក​ក៏​បាន​បន្ថែម​ថា ឱកាស​ការងារ​ដែល​ក្រុមហ៊ុន​បាន​បង្កើត​នៅ​ក្នុង​សហគមន៍ ភាគច្រើន​បាន​ទៅ​លើ​ក្រុម​យុវជន​វ័យ​ក្មេង ដែល​មាន​ចំណេះដឹង​មធ្យម ប៉ុន្តែ​ប្រជាពលរដ្ឋ​មួយ​ចំនួន​ធំ មិន​ទទួល​បាន​ប្រយោជន៍​អ្វី​ពី​ក្រុមហ៊ុន​នោះ​ទេ។ 

ប្រជា​ពលរដ្ឋ​នៅ​ក្នុង​សហគមន៍ បាន​លើក​ឡើង​ពី​បញ្ហា​មួយ​ចំនួន ដូចជា រថយន្ត​ធំៗ​ដឹក​ស៊ីម៉ងត៍​បាន​បើក​កាត់​ផ្លូវលំ​ ដែល​មិន​ធន់​នឹង​រថយន្ត​ធុន​ធ្ងន់​បែប​នេះ ដោយ​បណ្តាល​ឲ្យ​ខូច​ផ្លូវ បញ្ហាទឹក​លិច​ជន់​ស្រែ​ចម្ការ​ និង​ជាពិសេស​គឺ​ធូលី​ដី ដែល​កាលពី​ឆ្នាំ​២០១៤​កន្លង​ទៅ ប្រជាពលរដ្ឋ​នៅ​ភូមិ​ជ្រកឃ្លី បាន​ធ្វើ​បាតុកម្ម​តវ៉ា​អំពី​បញ្ហា​ផ្លូវ និង​ធូលី​ដី​នេះ។ 
នៅ​ពេល​ថ្ងៃត្រង់ នៅ​ហាង​លក់​កាហ្វេ​មួយ​ទល់មុខ​ច្រក​ចូល​ទ្វារ​រោងចក្រ លោក កង គង្គា ​បាន​លើក​ឡើង​ថា លោក​ពេញចិត្ត​នឹង​ការងារ​របស់​លោក ដោយ​លោក​ទទួល​បាន​ប្រាក់​បៀរវត្សរ៍​ចំនួន​ ៣០០ដុល្លារ​ក្នុង​មួយ​ខែ។ លោក​មាន​ស្រុក​កំណើត​នៅ​ក្បែរ​នោះ ហើយ​ឱកាស​ធ្វើការងារ​នៅ​ក្បែរ​ផ្ទះ​កំណើត គឺជា​ជម្រើស​ដ៏​ល្អ​សម្រាប់​លោក។ លោក និង​ភរិយា​បាន​ជួល​បន្ទប់​តូច​មួយ ​តម្លៃ​២៥ដុល្លារ ដើម្បី​ស្នាក់នៅ ដែល​ត្រូវបាន​សាងសង់​ឡើង​សម្រាប់​បុគ្គលិក​ក្រុមហ៊ុន។ 

លោក កង គង្គា អាយុ ២៩ឆ្នាំ បាន​ប្រាប់ VOA ថា៖ «‍ខ្ញុំ​គិតថា វា​ល្អ​ដែល​មាន​ក្រុមហ៊ុន​អីចឹង​មក​ក្នុង​សហគមន៍​យើង។ អ្នក​ភូមិ​ខ្លះ ដែល​គាត់​អត់​មាន​ជំនាញ ក៏​គាត់​អាច​ខំ និង​ព្យាយាម​ធ្វើការ​បាន​ដែរ បាន​ការងារ​ធ្វើ​អីចឹង​ទៅ»។

លោក គីម នឿន ជំទប់ទី១​នៃ​ក្រុម​ប្រឹក្សា​ឃុំ​ទូកមាស​ខាងលិច បាន​ទទួល​ស្គាល់​ថា លោក​ចង់​ឲ្យ​មាន​ការ​ថែរក្សា​ភ្នំ​ និង​ធនធាន​ធម្មជាតិ។

លោក​បាន​និយាយ​ថា៖ «‍ខ្ញុំ​ក៏​ចង់​ការពារ​ភ្នំយើង​ដែរ។ យើង​ថា​ចង់ តែ​គេ​ហៅថា​ប្រទេស​អភិវឌ្ឍ បើ​មាន​ធនធាន​ហើយ​អស់ ហើយ​យើង​អត់​ចេះ​ទាញ​យក​មក​ប្រើ វា​នៅ​តែ​អត់​ដដែល។ ប៉ុន្តែ​ធនធាន​ហ្នឹង បើ​យើង​គិត​ទៅ ក្រុមហ៊ុន​ភាគច្រើន​តែ​បរទេស​ទាំង​អស់។ តើ​យើង​ត្រូវ​យ៉ាង​ម៉េច? បើ​យើង​អត់​មាន​ដើម​ទុន»។


### ទំនាក់​ទំនង​រវាង​ក្រុមហ៊ុន និង​សហគមន៍ ###

លោក កែវ មុថូរ៉ា បុគ្គលិក​ផ្នែក​ធនធាន​មនុស្ស​នៃ​ក្រុមហ៊ុន​ស៊ីម៉ងត៍ ខេ ស៊ីមេន បាន​ឲ្យ​ដឹង​ថា ក្រុមហ៊ុន​បាន​បង្កើត​ក្រុម​ទំនាក់​ទំនង​សហគមន៍ ដែល​ឆ្លើយ​តប​ក្តី​កង្វល់​នានា​របស់​ប្រជាពលរដ្ឋ​ក្នុង​សហគមន៍។ លោក​បាន​អះអាង​ថា ក្រុមហ៊ុន​បាន​ចំណាយ​ប្រាក់​ប្រមាណ ២លាន​ដុល្លារ​អាមេរិក អភិវឌ្ឍ​ផ្លូវ​ពីរ​ខ្សែ​នៅ​ក្បែរ​ក្រុមហ៊ុន។ លោក​ក៏​បាន​បន្ថែម​ថា ចាប់​តាំង​ពី​ឆ្នាំ​២០០៨​មក ក្រុមហ៊ុន​ក៏​បាន​ចំណាយ​ប្រាក់​ចំនួន ១លាន​ដុល្លារ​អាមេរិក​ ជួយ​ឧបត្ថម្ភ​គម្រោង​ថែទាំ​សុខភាព និង​អប់រំ​នៅ​ក្នុង​សហគមន៍។ លោក​បាន​លើក​ឡើង​ថា ការ​ពិភាក្សា​កំពុង​តែ​បន្ត​ធ្វើ​ឡើង ទាក់ទង​នឹង​បញ្ហា​ទឹក​លិច​ជន់ ដែល​ប្រជា​ពលរដ្ឋ​ក្នុង​សហគមន៍​កំពុង​ទាមទារ​តវ៉ា។ 

លោក កែវ មុថូរ៉ា បាន​និយាយ​ថា៖ «‍ឲ្យ​តែ​សហគមន៍​គាត់​ស្នើ​អី​មក​យើង​ថា គាត់​ចង់​ឲ្យ​យើង​សង់​ផ្លូវ ធ្វើ​លូ ស្ពាន​អីៗ ខាង​ក្រុមហ៊ុន​យើង​គឺ​គិតគូរ​ជានិច្ច ប៉ុន្តែ​គាត់ត្រូវ​ដឹង​ថា យើង​មិន​មាន​លទ្ធភាព​ធ្វើ​អី​បាន​ទាំង​អស់​នោះ​ទេ។ ហើយ​អា​បញ្ហា​ទឹកលិច​ជន់​ស្រែ​នេះ វា​កើត​តាំងពី​មុន​ក្រុមហ៊ុន​មក​ដល់»។ 

ប្រជា​ពលរដ្ឋ​នៅ​ក្នុង​សហគមន៍ និង​ជំទប់​ទី១ ឃុំ​ទូកមាសខាង​លិច បាន​បញ្ជាក់ថា ក្រុមហ៊ុន​ស៊ីម៉ងត៍ ខេ ស៊ីមេន បាន​ឆ្លើយតប​ជា​រឿយៗ​រាល់​សំណូមពរ​របស់​សហគមន៍ ហើយ​ពួកគេ​សង្ឃឹម​ថា បញ្ហា​ទឹក​លិច​ជន់​នេះ នឹង​ត្រូវបាន​ដោះស្រាយ​ឲ្យ​បាន​ឆាប់។ 

លោក កែវ មុថូរ៉ា ក៏​បាន​លើក​ឡើង​ថា ជីវភាព​របស់​ប្រជាពលរដ្ឋ​ក្នុង​សហគមន៍​មាន​ភាព​ប្រសើរ​ឡើង ដោយសារ​តែ​ក្រុមហ៊ុន​បាន​បង្កើត​ឱកាស​ការងារ។ 

លោក​បាន​និយាយ​ថា៖ «‍អ្នក​ភូមិ​ខ្លះ គាត់​មាន​លទ្ធភាព​ទិញ​ទូរទស្សន៍ និង​ម៉ូតូ​ថ្មី ហើយ​កាលពី​មុន អ្នក​ភូមិ​មាន​អី​ធ្វើ ? គាត់​ដើរ​ជីក​ត្រពាំង ឬ​រើស​អុស​ហ្នឹង»។ 





{% include window.html %}
{% include photo-large.html 

file="/img/feature__tutong__backhoe--1280.jpg"
caption="រូបខាងលើ៖  ថ្មកំបោរ និង​ជីវភាព​នៅ​តាម​ជើង​ភ្នំ​ទទុង​នៅ​ឃុំ​ទូកមាស​ខាង​លិច ខេត្ត​កំពត។ រូបខាងក្រោម៖ ម៉ាស៊ីន​កាយ​ថ្ម​កំពុង​តែ​បំបែក​ថ្ម​ជា​កម្ទេច​ថ្ម​តូចៗ នៅ​ក្បែរ​ភ្នំ​ទទុង ខេត្ត​កំពត។"
credit="(ខាន់ សុគុំមនោ | VOA Khmer)"
add_padding = true

%}



### ​ពី​ធនធាន​ជីវៈចម្រុះ​ដ៏​ពិសេស​ទៅ​ជា​សំណង់​អគារ​ខ្ពស់​ស្កឹមស្កៃ ###

ទោះ​ជា​យ៉ាង​ណា​ក្តី សកម្មជន​បរិស្ថាន​អះអាង​ថា ក្រុមហ៊ុន​ធំៗ ដូចជា​ក្រុមហ៊ុន​ស៊ីម៉ងត៍ ខេ ស៊ីមេន មិន​បាន​អនុវត្ត​ការ​វាយតម្លៃ​ផល​ប៉ះពាល់​បរិស្ថាន​ឲ្យ​បាន​ត្រឹមត្រូវ​ ក្នុង​ការ​ទាញ​យក​ថ្ម​កំបោរ​ពី​ប្រព័ន្ធ​អេកូ និង​ជីវៈ​ចម្រុះ​ពី​ភ្នំ​ទទុង​នោះ​ទេ។ 

លោក Tony Whitten អតីត​នាយក​​តំបន់​អាស៊ី​ប៉ាស៊ីហ្វិក​នៃ​មូលនិធិ​ Fauna and Flora International បាន​លើកឡើង​នៅ​ក្នុង​វីដេអូ​ស្តី​អំពី​ភ្នំ​ទទុង ដែល​ចេញ​ផ្សាយ​កាលពី​ខែ​សីហា ឆ្នាំ​២០១៥ ថា៖ «‍បើ​ទោះ​បី​ជា​ក្រុមហ៊ុន​ស៊ីម៉ងត៍​ស្យ៉ាម (Siam Cement) គឺជា​សមាជិក​មួយ​នៃ​មូលនិធិ​ដើម្បី​ការ​អភិវឌ្ឍ​ស៊ីម៉ងត៍​ដោយ​ចីរភាព​នៃ​ក្រុម​ប្រឹក្សា​ពាណិជ្ជកម្ម​ពិភពលោក​សម្រាប់​ការ​អភិវឌ្ឍ​ប្រកប​ដោយ​ចីរភាព​ក្តី ​ក្រុមហ៊ុន​នេះ​មិន​បាន​អនុវត្ត​ប្រព័ន្ធ​ផ្ទៀងផ្ទាត់​សិក្សា​អំពី​ជីវៈចម្រុះ​ឲ្យ​សមរម្យ​ទេ»។ 

លោក​បាន​បន្ថែម​ថា៖ «‍នៅ​ពេល​ដែល​ភ្នំ​ត្រូវបាន​បំបែក ​ប្រភេទ​ជីវៈចម្រុះ​ទាំង​អស់​នឹង​ត្រូវ​ផុត​ពូជ»។ លោក​ក៏​បាន​លើក​ឡើង​ថា មូលនិធិ FFI បាន​ស្នើ​សុំ​ពិនិត្យ​មើល​ការ​វាយ​តម្លៃ​ពី​ផលប៉ះពាល់​លើ​បរិស្ថាន​ពី​ក្រុមហ៊ុន​ស៊ីម៉ងត៍ ខេ ស៊ីមេន​នេះ​ជា​យូរ​ណាស់​មក​ហើយ។ 

អត្ថបទ​មួយ​របស់​កាសែត​ញូវយ៉ក​ថែមស៍ ចុះ​ផ្សាយ​កាលពី​ឆ្នាំ​២០១៧ បាន​រៀបរាប់​ពី​កិច្ច​ខំប្រឹង​ប្រែង​របស់​ក្រុម​អ្នក​វិទ្យាសាស្ត្រ​មួយ​ក្រុម​តូច ដែល​កំពុង​ចងក្រង​ឯកសារ​ស្តី​អំពី​ការ​បាត់បង់​នៃ​ជីវៈ​ចម្រុះ​នៃ​ថ្ម​កំបោរ​នៅ​ខេត្ត​កំពត ដែល​កាល​ពី​ច្រើន​លាន​ឆ្នាំ​មុន ពោរពេញ​ទៅ​ដោយ​ថ្ម​ប៉ប្រះទឹក​ដែល​នៅ​សេសសល់។ 

ជ្រលង​ថ្ម​កំបោរ​ខ្ពស់​ស្រួចៗ​ដែល​នៅ​ចន្លោះ​វាលស្រែ គឺជា​ជម្រក​របស់​រុក្ខជាតិ និង​សត្វ​ជា​ច្រើន​ប្រភេទ ហើយ​ដើរ​តួនាទី​ជា «‍​ធនធាន​ស្រោច​ស្រង់» ​នៃ​ប្រព័ន្ធ​ជីវៈ​ចម្រុះ ដែល​កំពុង​តែ​រស់រាន​ឡើង​វិញ​នៅ​តាម​តំបន់​ក្បែរៗ​នោះ ក្រោយ​ពី​មាន​ការ​បំផ្លិចបំផ្លាញ​ផ្នែក​បរិស្ថាន។ នេះ​បើ​យោង​តាម​អត្ថបទ​នេះ។ អត្ថបទ​នេះ ក៏​បាន​លើក​ឡើង​ថា៖ «‍ជ្រលង​ថ្ម​កំបោរ​ទាំង​អស់​នេះ​មាន​លក្ខណៈ​ប្រទាក់​ក្រឡា​គ្នា​ ហើយ​បើ​ទទួល​រង​ការ​បំផ្លិច​បំផ្លាញ វា​មិន​អាច​រស់​ឡើង​វិញ​បាន​ទេ»។ 

យ៉ាងណាក្តី លោក កែវ មុថូរ៉ា បុគ្គលិក​នៃ​ក្រុមហ៊ុន​ស៊ីម៉ងត៍ ខេ ស៊ីមេន បាន​ទទូច​ថា ក្រុមហ៊ុន​បាន​អនុវត្ត​ការ​វាយ​តម្លៃ​អំពី​ផល​ប៉ះពាល់​លើ​បរិស្ថាន ដូច​ដែល​ត្រូវបាន​តម្រូវ​ដោយ​រដ្ឋាភិបាល​កម្ពុជា ដែល​ទទួល​បាន​ការ​អនុញ្ញាត មុន​នឹង​ក្រុមហ៊ុន​ចាប់​ផ្តើម​ដំណើរការ​របស់​ខ្លួន។ 


### ពី​ថ្ម​កំបោរ​ទៅ​ជា​អគារ​ខ្ពស់​ស្កឹមស្កៃ ###

លោក មួង នឿន អភិបាល​ស្រុក​បន្ទាយមាស​នៃ​ខេត្ត​កំពត​ នៃ​គណបក្ស​ប្រជាជន​កម្ពុជា បាន​និយាយ​ថា លទ្ធផល​នៃ​ការ​វាយ​តម្លៃ​ផល​ប៉ះពាល់​លើ​បរិស្ថាន ត្រូវបាន​ចែក​រំលែក​ទៅ​ឲ្យ​មន្ត្រី​ក្នុង​សហគមន៍ ហើយ​ពិភាក្សា​ជាមួយ​ក្រុមហ៊ុន មុន​ដំណើរការ​បំផ្ទុះ​យក​ថ្ម​ពី​ភ្នំ​នេះ​ចាប់​ផ្តើម។ 

លោក​ក៏​បាន​បន្ថែម​ថា គម្រោង​ទទួល​ខុសត្រូវ​ខាង​សង្គម​ដែល​ក្រុមហ៊ុន​បាន​ផ្តួច​ផ្តើម​ឡើង ដើម្បី​ជួយ​ឧបត្ថម្ភ​ខាង​វិស័យ​សុខភាព និង​ការ​អប់រំ បាន​ជួយ​ដល់​សហគមន៍ ប៉ុន្តែ​លោក​មិន​អាច​បញ្ជាក់​បាន​ទេ ថា​តើ​ក្រុមហ៊ុន​បាន​ចំណាយ​ជា​ទឹក​ប្រាក់​ប៉ុន្មាន​លើ​គម្រោង​ទាំង​នេះ ហើយ​ថា​តើ​ប្រជា​ពលរដ្ឋ​ក្នុង​សហគមន៍​ប៉ុន្មាន​នាក់​បាន​ទទួល​ផល​ប្រយោជន៍​ពី​គម្រោង​ទាំង​នេះ។ 

លោក មួង នឿន ក៏​បាន​ច្រាន​ចោល​ការ​ព្រួយ​បារម្ភ​ដែល​កើត​ឡើង​ដោយ​សារ​តែ​ការ​ផ្លាស់ប្តូរ​ខាង​បរិស្ថាន​នៅ​ក្នុង​ស្រុក​។ លោក​អះអាង​ថា រាល់​ការ​អភិវឌ្ឍ​សេដ្ឋកិច្ច គឺ​ធ្វើ​ឡើង​ដោយ​ចាំបាច់​ត្រូវ​ទាញ​យក​ប្រយោជន៍​ពី​ធនធាន​ធម្មជាតិ។ 

លោក មួង នឿន បាន​និយាយ​ថា៖ «‍តែ​១០០​ទៅ​២០០ឆ្នាំ​ខាង​មុខ ភ្នំ​វា​ហ្នឹង​សឹក​រិចរិល​បាត់​ តែ​​យើង​យក​ភ្នំ​មក​ប្រើប្រាស់​ទៅ​ជា​ស៊ីម៉ងត៍ សាងសង់​អាគារ​ខ្ពស់ៗ ហើយ​សហគមន៍​របស់​យើង​អាច​ទទួល​បាន​ប្រយោជន៍»៕ 



{%
	include promo-video.html
	tag="development"
	label="Related videos"
	featured_video=true
%}


