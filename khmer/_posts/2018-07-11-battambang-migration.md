---
title: «‍យើង​ត្រូវធ្វើចំណាកស្រុក»
summary:  ពលរដ្ឋ​កម្ពុជា​ជាង​មួយ​លាន​នាក់​ធ្វើ​ចំណាក​ស្រុក​ក្នុង​ប្រទេស​និង​ក្រៅ​ប្រទេស​ ដើម្បី​ស្វែងរក​ការងារ​ ហើយ​ត្រូវ​បែកបាក់​ពី​ក្រុម​គ្រួសារ​ ចំណែក​ឯ​កម្លាំង​ពលកម្ម​នៅ​ក្នុង​ភូមិ​ក៏​ត្រូវ​បាត់បង់។ 
byline: ទែន សុខស្រីនិត
metrics-byline: Soksreinith, Ten

image: https://gdb.voanews.com/DA191439-BB5F-403F-B7B5-4182BAAC617C_w1023_s.jpg
window_image: feature__migration__children.jpg
cutline:  អ្នកស្រី ហាស ណាង ពលករ​ចំណាក​ស្រុក​នៅ​ប្រទេស​ថៃ ចែក​រំលែក​បទពិសោធន៍​ចំណាកស្រុក​រក​ការងារ​ធ្វើ​របស់​អ្នកស្រីដល់ VOA នៅ​ពេល​ដែល​អ្នក​ស្រី​និង​ក្រុម​គ្រួសារ​កំពុង​រៀបចំ​ធ្វើ​ដំណើរ​ឆ្លង​ព្រំដែន​ទៅ​ប្រទេស​ថៃ នៅ​ច្រក​ព្រំដែន​ដូង នៅ​ក្នុង​ស្រុក​កំរៀង ខេត្ត​បាត់ដំបង។
credit: ខាន់ សុគុំមនោ | VOA Khmer

dateline: ឃុំបឹងរាំង ខេត្តបាត់ដំបង
location: Battambang
map_pin: ឃុំបឹងរាំង
coordinates: 13.089206, 102.446562

translation: /english/feature/battambang-migration.html
lede: true

date: 2018-07-11
categories: feature
layout: post-centered
language: khmer
---


$DATELINE$ ជា​រៀងរាល់​ព្រឹក​ នៅ​ប៉ុស្តិ៍​ត្រួតពិនិត្យ​​ច្រក​ព្រំដែន​ដូង ដែល​មាន​មនុស្ស​ឆ្លងកាត់​ច្រើន​និង​មាន​ធូលី​ហុយ​យ៉ាង​ច្រើន​ក្នុង​ខេត្ត​បាត់ដំបង ពលរដ្ឋ​កម្ពុជា​រាប់​រយ​នាក់​នាំ​គ្នា​ឈរ​តម្រង់​ជួរ​យ៉ាង​អត់ធ្មត់​ក្រោម​ពន្លឺ​ព្រះអាទិត្យ​ដែល​រះ​កាន់​តែ​ខ្ពស់​ឡើងៗ ពី​លើ​ការិយាល័យ​អន្តោប្រវេសន៍​កម្ពុជា-ថៃ។

នៅ​ពេល​ដែល​ឆ្លង​ព្រំប្រទល់​ហើយ ពលករ​ចំណាកស្រុក​ដែល​ភាគច្រើន​ជា​យុវជន​និង​មនុស្ស​វ័យ​កណ្តាល​មក​ពី​ភូមិ​ក្រីក្រ​នានា​នៅ​ភាគ​ពាយព្យ​នៃ​ប្រទេស​កម្ពុជា ប្រញាប់ប្រញាល់​នាំ​គ្នា​ឡើង​ជិះ​រថយន្ត​ក្រុង​ទៅ​កាន់​ក្រុង​នានា​ក្នុង​ប្រទេស​ថៃ ដើម្បី​ធ្វើការ​នៅ​តាម​ចម្ការ ការដ្ឋាន​សំណង់ រោងចក្រ​ផលិត​អាហារ​កំប៉ុង ឬ​រោងចក្រ​ផលិតកម្ម​នានា។ ពលករ​ភាគច្រើន​មក​លេង​ផ្ទះ​តែ​ម្តង​ឬ​ពីរ​ដង​ប៉ុណ្ណោះ​ក្នុង​មួយ​ឆ្នាំ នៅ​ក្នុង​អំឡុង​ពេល​បុណ្យ​ទាន​នានា។

អ្នកស្រី ហាស ណាង អាយុ​៣៤​ឆ្នាំ គឺ​ជា​ពលករ​ចំណាកស្រុក​ម្នាក់។ ដូច​ពលករ​ចំណាក​ស្រុក​ជាច្រើន​ទៀត​ដែរ អ្នកស្រី​ហាក់​ដូច​ជា​នឿយ​ហត់​យ៉ាង​ខ្លាំង។


 
{% include map.html %} 



អ្នកស្រី​បាន​ថ្លែង​ថា៖ «នៅ​នេះ​អត់​មាន​ការងារ​ធ្វើ។ បើ​អត់​ទៅ​​ថៃ អត់​មាន​អី​ហូប»។

អ្នកស្រី ហាស ណាង បាន​ពន្យល់​ថា អ្នកស្រី​និង​ស្វាមី​បាន​ធ្វើការ​នៅ​ប្រទេស​ថៃ​អស់​រយៈពេល​ជិត​ពីរ​ឆ្នាំ​ហើយ បន្ទាប់​ពី​ទិន្នផល​ដំណាំ​របស់​អ្នកស្រី​នៅ​ក្នុង​ឃុំ​ត្រាំង ស្រុក​កំរៀង ខេត្ត បាត់ដំបង ​បាន​ធ្លាក់​ចុះ​ជា​បន្តបន្ទាប់ ហើយ​ជា​លទ្ធផល​ បាន​ធ្វើ​ឲ្យ​គ្រួសារ​អ្នកស្រី​ធ្លាក់​ខ្លួន​ជំពាក់​បំណុល​គេ។



### ការ​ចំណាកស្រុក​កាន់​តែ​ច្រើន​នៅ​តំបន់​ជនបទ ###


អ្នកស្រី ហាស ណាង គឺជា​ពលករ​ខ្មែរ​ម្នាក់​ក្នុង​ចំណោម​ពលករ​ចំណាកស្រុក​កម្ពុជា​ជាង​មួយ​លាន​នាក់​ដែល​ទៅ​ធ្វើ​ការ​នៅ​ប្រទេស​ថៃ។ នៅ​ប្រទេស​ថៃ កម្មករ​គ្មាន​ជំនាញ​បាន​ថ្លៃ​ឈ្នួល​ខ្ពស់​ជាង​ថ្លៃ​ឈ្នួល​នៅ​ប្រទេស​កម្ពុជា​ពីរ​ទៅ​បី​ដង។ 
ពលករ​ចំណាក​ស្រុក​ប្រមាណ​ពាក់​កណ្តាល​ចូល​ទៅ​ប្រទេស​ថៃ​ដោយ​ស្រប​ច្បាប់ ដូចជា​អ្នកស្រី ហាស ណាង ខណៈ​ដែល​ពលករ​ដទៃទៀត​ឆ្លង​ព្រំប្រទល់​ដោយ​ខុស​ច្បាប់ ដោយ​មាន​ជំនួយ​ពី​អ្នក​រត់ការ​ក្រៅ​ផ្លូវការ។

នៅ​ក្នុង​ប្រទេស​កម្ពុជា អ្នក​ភូមិ​ក្រីក្រ​រាប់​សែន​នាក់​ក៏​ធ្វើ​ចំណាក​ស្រុក​ដើម្បី​ស្វែង​រក​ការងារ​ក្នុង​វិស័យ​កាត់ដេរ វិស័យ​ទេសចរណ៍ និង​តាម​ការដ្ឋាន​សំណង់​នានា នៅ​ក្នុង​រាជធានី​ភ្នំពេញ និង​នៅតាម​ទីប្រជុំជនធំៗផង​ដែរ។

យោង​តាម​អ្នក​ស្រាវជ្រាវ​បាន​ឲ្យ​ដឹង​ថា ការ​ធ្វើ​ចំណាក​ស្រុក​ទាំង​ក្នុង​និង​ក្រៅ​ប្រទេស បាន​បន្ត​ជួយ​ដល់​កំណើន​សេដ្ឋកិច្ច​កម្ពុជា​ឲ្យ​កាន់​តែ​ប្រសើរ​ឡើង​ក្នុង​រយៈពេល​ប៉ុន្មាន​ឆ្នាំ​ចុង​ក្រោយ​នេះ។ ការងារ​ថ្មីៗ​ត្រូវ​បាន​បង្កើត​ឡើង​តែ​នៅ​តាម​ទីប្រជុំជន​ប៉ុណ្ណោះ ខណៈ​ដែល​ខ្វះ​ខាត​​ការងារ​នៅ​តាម​ទី​ជនបទ​ ហើយ​ការ​ជំពាក់​បំណុល​នៅ​តែ​បន្ត​ធ្វើ​ឲ្យ​ប្រជាជន​ខ្មែរ​​មួយ​ចំនួន​ធំ ចាកចេញ​ពី​ភូមិដ្ឋាន​របស់​ខ្លួន​ទៅ​កាន់​ទីក្រុង​និង​ឆ្លង​ព្រំដែន​ទៅ​ប្រទេស​ផ្សេង។

យោង​តាម​របាយការណ៍​ឆ្នាំ ២០១៦​ របស់​អង្គការ​មូលនិធិ​អាស៊ី បាន​ប៉ាន់ស្មាន​ថា ពីរ​ភាគ​បី​នៃ​ក្រុម​គ្រួសារ​ទាំង​អស់​នៅ​កម្ពុជា​ជំពាក់​ប្រាក់​គ្រឹះស្ថាន​មីក្រូ​ហិរញ្ញវត្ថុ ដែល​យក​ការ​ប្រាក់​ប្រចាំ​ឆ្នាំ​ក្នុង​អត្រា​ពី​២៥​ទៅ​៤០​ភាគរយ។ របាយការណ៍​នោះ​បាន​ឲ្យ​ដឹង​ថា «អត្រា​ការប្រាក់​ខ្ពស់​នេះ​ដាក់​សម្ពាធ​យ៉ាង​ខ្លាំង​លើ​ប្រជា​ពលរដ្ឋ​ខ្មែរ ក្នុង​ការ​បង់​ប្រាក់​សំណង​វិញ ហើយ​ការ​ធ្វើ​ចំណាកស្រុក​បាន​ក្លាយ​ជា​ជម្រើស​មួយ​ទៀត​ដើម្បី​រក​ប្រាក់​សង​បំណុល‍»។



{% include photo.html 
	file="https://gdb.voanews.com/039A8F7A-39E9-4D41-8768-1DA7014FB699_w1023_s.jpg"

caption="អ្នក​ស្រី ហាស ណាង និង​កូន​ស្រី​របស់​អ្នក​ស្រីនៅ​មុខ​ច្រក​ព្រំដែន​ដូង ស្ថិតនៅក្នុង​ស្រុក​កំរៀង ខេត្ត​បាត់ដំបង។ អ្នកស្រី ហាស ណាង និង​ស្វាមី បាន​ចំណាក​ស្រុក​ធ្វើការ​នៅ​តាម​ចម្ការ​នានា​នៅ​ប្រទេស​ថៃ​ជិត​ពីរឆ្នាំ​ហើយ។"
alt="Mother standing near border gate with her six-year-old daughter standing in front of her."
credit="(ខាន់ សុគុំមនោ | VOA Khmer)"

%}


### ការ​បែកបាក់​គ្រួសារ​មិន​ត្រូវ​បាន​យក​ចិត្ត​ទុក​ដាក់​ទេ ###
​
បន្ទាប់​ពី​មាន​ការ​ក្រើន​រំឭក​ជាច្រើន​ឆ្នាំ​ដោយ​អង្គការ​ពលកម្ម​អន្តរជាតិ (ILO) និង​អង្គការ​គាំពារ​សិទ្ធិ​ពលករ​ដទៃទៀត ប្រទេស​ថៃ​និង​កម្ពុជា​បាន​ចាប់​ផ្តើម​បង្កើត​បទបញ្ញត្តិ​ស្តី​អំពី​ការ​ឆ្លង​ព្រំប្រទល់ ដើម្បី​កាត់​បន្ថយ​ការ​កេងប្រវ័ញ្ច​និង​ការ​ជួញដូរ​ពលករ​ចំណាកស្រុក​ពី​សំណាក់​អ្នក​រត់ការ​ក្រៅ​ផ្លូវការ និយោជក និង​មន្ត្រី​ពុករលួយ។

ចំនួន​ពលករ​ចំណាកស្រុក​ស្របច្បាប់​បាន​កើន​ឡើង តែ​ទោះ​ជា​យ៉ាង​ណា​ក្តី​របាយការណ៍​អំពី​ការ​រំលោភ​បំពាន​នៅ​តែ​មាន​ ហើយ​បទបញ្ញត្តិ​ថ្មី​មិន​ទាន់​មាន​​លក្ខណៈ​គ្រប់ជ្រុងជ្រោយ​នៅ​ឡើយ​ទេ។

ខណៈ​ដែល​តម្រូវការ​បទបញ្ញត្តិ​អន្តោប្រវេសន៍​និង​ការ​បញ្ចប់​ការ​កេងប្រវ័ញ្ច​កម្លាំង​ពលកម្ម​បាន​ទាក់ទាញ​ការ​យក​ចិត្ត​ទុក​ដាក់​ជា​យូរ​ណាស់​មក​ហើយ​ក៏​ដោយ ក៏​ការ​ស្រាវជ្រាវ​អំពី​ផល​ប៉ះពាល់​ផ្នែក​សង្គម​ទៅ​លើ​ក្រុម​គ្រួសារ​របស់​ពលករ​ចំណាក​ស្រុក​និង​សហគមន៍​របស់​ពួកគេទើប​តែ​ចាប់​ផ្តើម​ប៉ុណ្ណោះ។ នេះ​បើ​យោង​តាម​របាយការណ៍​ឆ្នាំ​២០១៧​របស់​អង្គការ UNICEF ស្តីពី​ការ​ធ្វើ​ចំណាកស្រុក​នេះ។

អ្នកស្រី ហាស ណាង បាន​មាន​ប្រសាសន៍​ថា អ្នកស្រី​និង​ស្វាមី​បាន​ប្រាក់​ឈ្នួល​ច្រើន​គួរសម​ពី​ការងារ​ និង​ស្ថានភាព​រស់នៅ​សមរម្យ​នៅ​ឯ​ចម្ការ​ក្នុង​ប្រទេស​ថៃ ប៉ុន្តែ​អ្នកស្រី​បាន​បន្ថែម​ថា ​ចំណាកស្រុក​បាន​ធ្វើ​ឲ្យ​ក្រុម​គ្រួសារ​របស់​អ្នកស្រី​មាន​ការ​លំបាក។ កូនស្រី​អាយុ​១៦​ឆ្នាំ​របស់​អ្នកស្រី​ត្រូវ​បង្ខំ​ចិត្ត​ឈប់​រៀន​ដើម្បី​ទៅ​ធ្វើការ​ជាមួយ​នឹង​អ្នកស្រី​និង​ស្វាមី រី​ឯ​កូនស្រី​អាយុ​៦​ឆ្នាំ​របស់​អ្នកស្រី​ត្រូវ​រស់នៅ​ជាមួយ​នឹង​ជីដូន​អាយុ​៦០​ឆ្នាំ​នៅ​ឯ​ស្រុក​កំណើត។

អ្នកស្រី ហាស ណាង បាន​ថ្លែង​ប្រាប់ VOA ​ថា៖ «កូន​ស្រី​បង​អត់​បានទៅ​រៀន​ទេ វា​ត្រូវ​មក​ជាមួយ​ខ្ញុំ តែ​កូន​ទី២​បាន​ទៅ​រៀន។ បារម្ភ​ពី​អនាគត​វា តែធ្វើម៉េច​បើ​អត់​ទៅ​រក យើង​អត់​មាន​អី​រស់​កើត?»


{% include window.html

quotation="«កុមារ​ដែល​ជា​កូន​ទទួល​រង​ផល​ប៉ះពាល់​អវិជ្ជមាន​ផ្នែក​សតិ​អារម្មណ៍​និង​ផ្លូវចិត្ត ដោយសារ​តែ​ឪពុក​ម្តាយ​ធ្វើ​ចំណាកស្រុក ហើយ​​ត្រូវ​​កាត់​ផ្តាច់​ចំណង​ជិតស្និទ្ធ​រវាង​ឪពុក​ម្តាយ​និង​កូនៗ។ ឪពុក​ម្តាយ​ភាគច្រើន​ទៅ​លេង​ផ្ទះ​តែ​ម្តង​ប៉ុណ្ណោះ​ក្នុង​មួយ​ឆ្នាំ ដោយ​សារ​តែ​ការ​ធ្វើ​ដំណើរ​ចំណាយ​អស់​ប្រាក់​ច្រើន‍»។"

caption=" អ្នកស្រី ព្រាប ផា និង​ចៅៗ​​ចំនួន​៨នាក់ ដែល​អ្នកស្រី​ត្រូវ​មើល​ថែ​ទាំ ​ដោយសារ​តែ​ឪពុក​ម្តាយ​របស់​ពួកគេ​ត្រូវ​ធ្វើ​ចំណាក​ស្រុក​ទៅ​ធ្វើការ​នៅ​ប្រទេស​ថៃ។"
credit="(David Boyle | VOA Khmer)"
add_padding="true"
%}




### ផល​ប៉ះពាល់​លើ​សតិអារម្មណ៍ ###

ការ​ស្រាវជ្រាវ​របស់​អង្គការ UNICEF បាន​រក​ឃើញ​ថា ដូច​អ្នក​ស្រី ហាស ណាង ដែរ ពលករ​ចំណាកស្រុក​កម្ពុជា​ភាគច្រើន​ចាកចេញ​ទៅ​ធ្វើការ​ឆ្ងាយ​ពី​ផ្ទះ ដោយ​ទុក​កូនៗ​របស់​ពួកគេ​នៅ​ជាមួយ​ជីដូនជីតា​ចាស់​ជរា​​ឲ្យ​មើល​ថែ ដែល​ភាគច្រើន​មាន​វ័យ​៦០​ឆ្នាំ គ្មាន​ចំណេះដឹង​ឬ​មាន​តិចតួច ហើយ​ជួប​ការ​លំបាក​ក្នុង​ការ​មើល​ថែទាំ​ចៅៗ​ទាំង​នោះ​។

របាយការណ៍​​របស់​អង្គការ UNICEF ​បាន​ឲ្យ​ដឹង​ថា «ជីដូនជីតា​ភាគច្រើន​ដែល​ត្រូវ​បាន​ចងក្រង​នៅ​ក្នុង​ការ​ស្រាវជ្រាវ​នោះ មាន​បញ្ហា​សុខភាព ហើយ​មាន​អារម្មណ៍​តានតឹង​ដោយសារ​បន្ទុក​ដែល​ត្រូវ​មើល​ថែទាំ​ចៅៗ។ របាយការណ៍​នោះ​បាន​សម្ភាស​អ្នក​ត្រូវ​មើលថែ​ទាំ​ក្មេងៗ​ចំនួន​២៥០​នាក់​នៅ​ក្នុង​ខេត្ត​ដែល​ត្រូវ​បាន​ជ្រើសរើស​នៅ​ក្នុង​ការ​ស្រាវជ្រាវ​នោះ‍»។ របាយការណ៍​នោះ​បាន​បន្ថែម​ទៀត​ថា «អ្នក​មើល​ថែទាំ​ក្មេងៗ​ទាំង​នោះ​ត្រូវ​បាន​ស្ថានភាព​បង្ខំ​ឲ្យ​ធ្វើ​ដូច្នេះ»។

អង្គការ UNICEF បាន​ឲ្យ​ដឹង​ថា ប្រាក់​ដែល​រក​បាន​ពី​ការងារ​ចំណាកស្រុក​ដែល​ផ្ញើ​ទៅ​ឲ្យ​កូនៗ​នៅ​ស្រុក​កំណើត​ដើរ​តួនាទី​យ៉ាង​សំខាន់​នៅ​ក្នុង​ការ​ជួយ​ឧបត្ថម្ភ​ដល់​កូនៗ ដូចជា​សម្លៀក​បំពាក់ ម្ហូបអាហារ ឱកាស​ទទួល​បាន​ការ​អប់រំ និង​ជួយ​ដល់​សមាជិក​ដទៃទៀត​នៅ​ក្នុង​គ្រួសារ។

ទោះ​ជា​យ៉ាង​នេះ​ក្តី ​របាយការណ៍​នោះ​បាន​ឲ្យ​ដឹង​ទៀត​ថា «កុមារ​ដែល​ជា​កូន​ទទួល​រង​ផល​ប៉ះពាល់​អវិជ្ជមាន​ផ្នែក​សតិ​អារម្មណ៍​និង​ផ្លូវចិត្ត ដោយសារ​តែ​ឪពុក​ម្តាយ​ធ្វើ​ចំណាកស្រុក ហើយ​​ត្រូវ​​កាត់​ផ្តាច់​ចំណង​ជិតស្និទ្ធ​រវាង​ឪពុក​ម្តាយ​និង​កូនៗ។ ឪពុក​ម្តាយ​ភាគច្រើន​ទៅ​លេង​ផ្ទះ​តែ​ម្តង​ប៉ុណ្ណោះ​ក្នុង​មួយ​ឆ្នាំ ដោយ​សារ​តែ​ការ​ធ្វើ​ដំណើរ​ចំណាយ​អស់​ប្រាក់​ច្រើន‍»។ 

អង្គការ UNICEF បាន​ព្រមាន​ថា ​កុមារ​ដែល​ធ្វើ​ចំណាកស្រុក​ជាមួយ​ឪពុកម្តាយ ជាទូទៅ​ត្រូវ​បោះបង់​ចោល​ការ​សិក្សា ហើយ​ត្រូវ​ប្រឈម​នឹង​ការ​ជួញដូរ​និង​ការ​កេងប្រវ័ញ្ច​ទៀត​ផង។
ទិន្នន័យ​ពី​រដ្ឋាភិបាល​ដែល​ត្រូវ​បាន​វិភាគ​ដោយ​អង្គការ ​UNICEF បាន​បង្ហាញ​ថា ​ប្រជាជន​ធ្វើ​ចំណាកស្រុក​នៅ​ក្នុង​ខេត្ត​ព្រៃវែង មាន​១៣​ភាគរយ ខេត្ត​បាត់ដំបង មាន​១១​ភាគរយ និង​សៀមរាប មាន​៧​ភាគរយ។

របាយការណ៍​នោះ​ក៏​បាន​គូស​បញ្ជាក់​ថា ទោះ​ជា​ការ​ធ្វើ​ចំណាកស្រុក​កាន់​តែ​កើនឡើង​នៅក្នុង​សង្គម​ក៏​ដោយ «ក៏​បច្ចុប្បន្ន​នេះ គ្មាន​ស្ថាប័ន​រដ្ឋាភិបាល​ឬ​ទីភ្នាក់ងារ​អន្តរជាតិ​ណាមួយ​នៅ​កម្ពុជា ធ្វើការ​ប្រមូល​ទិន្នន័យ​ជា​ប្រព័ន្ធ​អំពី​តួលេខ​ពលករ​ចំណាកស្រុក​ជា​កុមារ​ឬ​តួលេខ​កូនៗ​របស់​ពលករ​ចំណាកស្រុក​ពេញវ័យ​នោះ​ឡើយ‍»។







{% include video-large.html 

youtube="0umbOYQkflU"
caption="ក្រោយពេលអ្នកស្រីបានចិញ្ចឹមបីបាច់ថែរក្សាកូនៗឲ្យបានធំដឹងក្តី អ្នកស្រី ព្រាប ផា ក្នុងវ័យ​៦១ឆ្នាំ ត្រូវចិញ្ចឹមបីបាច់ចៅចំនួន​៨នាក់ ដោយសារតែឪពុកម្តាយរបស់ពួកគេ​បានធ្វើ​ចំណាក ស្រុកទៅធ្វើការនៅប្រទេសថៃ។ "
credit="(ថតដោយលោក David Bolye និងកញ្ញា​ ខាន់ សុគុំមនោ និងផលិតដោយលោក សាយ មុន្នី។)"

%}



​​​​​
### «យើង​​ហត់​» ###

ភូមិ​អូរក្រូច ដែល​ស្ថិត​នៅ​ចម្ងាយ​ប៉ុន្មាន​គីឡូម៉ែត្រ​ពី​ច្រក​ពំ្រ​ដែន​ដូង នៅ​ក្នុង​ឃុំ​បឹងរាំង ឆ្លុះ​បញ្ចាំង​ពី​ផល​ប៉ះពាល់​នៃ​ចំណាកស្រុក។
​
អ្នក​ភូមិ​អាយុ​ចន្លោះ​ពី​២០​ទៅ​៤០​ឆ្នាំ ​មាន​ចំនួន​តិច​ណាស់​នៅ​ក្នុង​ភូមិ​នេះ ហើយ​អាជ្ញាធរ​មូលដ្ឋាន​បាន​ប្រាប់ VOA ថា ប្រជាជន​ប្រមាណ​១០​ភាគរយ​នៃ​ចំនួន​ប្រជាជន​សរុប​ប្រមាណ​ចំនួន​១៧.០០០​នាក់​នៅ​ក្នុង​ឃុំ​បឹងរាំង បាន​ធ្វើ​ចំណាកស្រុក​ទៅ​ប្រទេស​ថៃ ដោយសារ​តែ​ពួកគេ​គ្មាន​ការងារ​ធ្វើ​ និង​ដោយ​សារ​ការ​កើន​ឡើង​ការ​ជំពាក់​បំណុល បន្ទាប់​ពី​ទិន្នផល​ដំណាំ​ធ្លាក់​ចុះ​ជាច្រើន​ឆ្នាំ។

អ្នកស្រី ព្រាប ផា វ័យ​៦១​ឆ្នាំ និង​ស្វាមី គឺ​លោក លាប សារឿន វ័យ​៦៣​ឆ្នាំ និយាយ​ថា ពួកគេ​ត្រូវ​មើល​ថែទាំ​ចៅៗ​ចំនួន​​៨​នាក់ បន្ទាប់​ពី​កូន​ស្រី​ទាំង​បី​និង​ស្វាមី​របស់​ពួកគេ បាន​ទៅ​រក​ការងារ​ធ្វើ​នៅ​ប្រទេស​ថៃ។

អ្នកស្រី ព្រាប ផា បាន​ថ្លែង​ថា៖ «​យើង​ហត់ ហើយ​ដូច​ខ្ញុំ​វិញ ឆាប់​ហត់។ ហត់​ហើយ​ ដេក​មិន​សូវ​លក់​ទៀត ហើយ​ថ្ងៃ​ឡើង​ហត់​ទៀត ទល់​ល្ងាច‍»។

លោក លាប សារឿន ស្វាមី​របស់​អ្នក​ស្រី ព្រាប ផា បាន​បន្ថែម​ថា៖ «​វា​លំបាក លំបាក​ហើយ តែ​ធ្វើ​ម៉េច អត់​មាន​ជម្រើស​អី​ផង»។ 

អ្នកស្រី​ ព្រាប ផា និង​ស្វាមី​ បាន​ជួល​ដី​ដាំ​ដំណាំ​របស់​ខ្លួន​ឲ្យ​អ្នក​ដទៃ​ធ្វើ ដោយសារ​តែ​អ្នក​ទាំង​ពីរ​គ្មាន​កម្លាំង​និង​ពេលវេលា​ដើម្បី​ធ្វើ​ចម្ការ​ដោយ​ខ្លួន​ឯង។ អ្នកស្រី​បាន​ត្រឹម​តែ​ដាំ​កូន​ស្វាយ​ដើម្បី​រក​ប្រាក់​ចំណូល​បន្តិចបន្តួច​ប៉ុណ្ណោះ។

កូនស្រី​និង​កូន​ប្រសារ​របស់​អ្នកស្រី​ផ្ញើ​ប្រាក់​មក​ផ្ទះ​ជា​ទៀងទាត់​ប្រមាណ​៣០​ដុល្លារ​ក្នុង​មួយ​សប្តាហ៍ ប៉ុន្តែ​ប្រាក់​នេះ​គឺ​ត្រឹម​តែ​គ្រប់គ្រាន់​សម្រាប់​ថ្លៃ​សម្លៀក​បំពាក់ ម្ហូប​អាហារ និង​ថ្លៃ​ទៅ​រៀន​របស់​ចៅៗ​ទាំង​៨​នាក់​ប៉ុណ្ណោះ។

អ្នក​ស្រី ព្រាប ផា បាន​មាន​ប្រសាសន៍​ថា៖ «​ប៉ះ​ថ្ងៃ​ណា យើង​អត់​មាន​លុយ​អីចឹង​ទៅ។ ប៉ះ​ថ្ងៃណា​ទៅ​ អត់​មាន​លុយ​ទិញ​នំ​ឲ្យ​វា​ញុំា​ទេ។ ម្ហូប​អី​តិចតួច ចេះ​តែ​ទិញ​ឲ្យ​វា​ហូប​ទៅ ពង​មាន់ ពង​ទា ឲ្យ​វា​ញុំា​ទៅ»។

នៅ​ពេល​សួរ​អំពី​ការ​យល់​ឃើញ​របស់​អ្នកស្រី​ទៅ​លើ​ការ​ធ្វើ​ចំណាកស្រុក អ្នកស្រី​បាន​តប​វិញ​ថា៖ «​ចង់​ឲ្យ​អភិវឌ្ឍ​ក្នុង​ឃុំ កាល​ណា​អភិវឌ្ឍ​ក្នុង​ឃុំ យើង​មាន​ការងារ​ធ្វើ នៅ​ក្នុង​ឃុំ​យើង​នេះ។ យើង​អាច​រកការងារ​ធ្វើ​ទៅ បាន​នៅ​ជុំ​កូន ជុំ​ប្តី​ជុំ​ប្រពន្ធ​វា​ទៅ។ កុំ​ឲ្យ​សូវ​ពិបាក​ម៉ែ​ពេក។ តែ​ប៉ុណ្ណឹង​ឯង ចង់​បាន​ប៉ុណ្ណឹង​ឯង»៕
