---
title: លោក សម រង្ស៊ី 
summary: ចាប់​តាំង​ពី​ទសវត្សរ៍ ១៩៩០ មក លោក សម រង្ស៊ី ដែល​ជា​អ្នក​នយោបាយ​ដែល​ត្រូវ​បាន​គេ​ស្គាល់​យ៉ាង​ច្បាស់​នៅ​ប្រទេស​កម្ពុជា និង​ជា​សកម្មជន​លទ្ធិប្រជាធិបតេយ្យ គឺ​ជា​អ្នក​រិះគន់​មិន​សំចៃ​មាត់​ទៅ​លើ​រដ្ឋាភិបាល​ដែល​ដឹកនាំ​ដោយ​គណបក្ស CPP។ ​
byline: ស្រាវជ្រាវ​និង​ចងក្រង​ដោយ ទែន សុខស្រីនិត និង​ ហុង ចិន្តា | VOA News
metrics-byline: Soksreinith, Ten; Hong, Chenda

image: /img/bio__sam-rainsy__banner2.jpg
mugshot: /img/bio__sam-rainsy__mugshot.jpg
cutline: រូបឯកសារ៖ លោក សម រង្ស៊ី ដែល​​កាល​ពី​ពេល​នោះ​គឺ​ជា​ប្រធាន​គណបក្ស​សង្គ្រោះជាតិ​ដែល​​ជា​គណបក្ស​ប្រឆាំង​ធំ​បំផុត​នៅ​កម្ពុជា ថ្លែង​ទៅ​កាន់​អ្នក​គាំទ្រ​របស់​លោក នៅ​ក្នុង​ការ​ប្រមូល​ផ្តុំ​សាធារណៈ​មួយ​ក្នុង​រាជធានី ភ្នំពេញ កាល​ពី​ថ្ងៃ​អាទិត្យ ទី២២ ខែ​ធ្នូ ឆ្នាំ ២០១៣។ 
credit: Heng Sinith | AP

translation: /english/biography/sam-rainsy.html

date:   2018-05-01
categories: biography
layout: biography
language: khmer
---



លោក សម រង្ស៊ី កើត​នៅ​ថ្ងៃ​ទី ១០ ខែ មីនា ឆ្នាំ ១៩៤៩ នៅ​ក្នុង​គ្រួសារ​វរជន​មួយ​ក្នុង​រាជធានី ភ្នំពេញ។ លោក​បាន​ទទួល​បរិញ្ញាបត្រ​ជាន់​ខ្ពស់​ជំនាញ​គ្រប់គ្រង​អាជីវកម្ម​ក្នុង​ឆ្នាំ​១៩៨០ ពី​សាកលវិទ្យាល័យ INSEAD ក្នុង​ប្រទេស បារាំង ដែល​ជា​សាកលវិទ្យាល័យ​កំពូល​មួយ​ខាង​អាជីវកម្ម​នៅ​ក្នុង​ពិភពលោក។ បន្ទាប់​មក​ លោក​បាន​បម្រើ​ការ​នៅ​ក្នុង​ធនាគារ​ និង​បើក​ក្រុមហ៊ុន​គណនេយ្យ​ផ្ទាល់​ខ្លួន​របស់​លោក។ ​​

លោក សម សារី ​ដែល​ជា​ឪពុក​របស់​លោក​ គឺ​ជា​ឧបនាយករដ្ឋមន្ត្រី​របស់​សម្តេច សីហនុ និង​បាន​ធ្វើ​ជា​ឯកអគ្គរដ្ឋទូត​ខ្មែរ​ប្រចាំ​នៅ​ចក្រភព​អង់គ្លេស​ក្នុង​ទសវត្សរ៍ ១៩៥០។ ប៉ុន្តែ​ក្រោយ​មក លោក​ត្រូវ​បាន​ហៅ​ត្រឡប់​មក​កម្ពុជា​វិញ បន្ទាប់​ពី​លោក​មាន​ជាប់​ពាក់ព័ន្ធ​នឹង​រឿង​អាស្រូវ​ទៅ​លើ​ការ​បំពាន​រាងកាយ​អ្នក​បម្រើ​នៅ​ផ្ទះ​របស់​លោក​នៅ​ចក្រភព​អង់គ្លេស​។ នៅ​ឆ្នាំ ១៩៦៥ ក្រុមគ្រួសារ​របស់​លោក សម រង្ស៊ី បាន​ចាកចេញ​ពី​ប្រទេស​កម្ពុជា​ទៅ​រស់នៅ​ប្រទេស​បារាំង បន្ទាប់​ពី​ឪពុក​របស់​លោក​បាន​បាត់​ខ្លួន​ក្នុង​ឆ្នាំ ១៩៦២។ លោក សម សារី ត្រូវ​​បាន​សម្តេច សីហនុ ប្រកាស​ថា​ជា​បុគ្គល​ដែល​គេ​មិន​ត្រូវការ ជុំវិញ​ការ​ចោទប្រកាន់​ថា​លោក​រៀបចំ​ផែនការ​ធ្វើ​រដ្ឋប្រហារ។ គេ​ជឿ​ថា លោក សម សារី ​ត្រូវ​បាន​កាត់​ទោស​ប្រហារ​ជីវិត។ ​​

លោក សម រង្ស៊ី បាន​ចូលរួម​ជាមួយ​នឹង​គណបក្ស​ហ៊្វុនស៊ីនប៉ិច របស់​ព្រះអង្គម្ចាស់ នរោត្តម រណឫទ្ធិ និង​បាន​ក្លាយ​ជា​អ្នក​តំណាង​របស់​ព្រះអង្គម្ចាស់​នៅ​អឺរ៉ុប ក្នុង​ឆ្នាំ ១៩៨៩។ បន្ទាប់​មក លោក​បាន​ត្រឡប់​មក​កម្ពុជា​វិញ​និង​បាន​ក្លាយ​ជា​តំណាងរាស្ត្រ​ខេត្ត សៀមរាប និង​កាន់​តំណែង​ជា​រដ្ឋមន្ត្រី​ក្រសួង​ហិរញ្ញវត្ថុ ចាប់​ពី​ខែ កញ្ញា ឆ្នាំ ១៩៩៣ ដល់​ខែ តុលា ឆ្នាំ ១៩៩៤។ ក្រោយ​មក ​លោក​ត្រូវ​បាន​គេ​ដក​តំណែង​និង​បណ្តេញ​ចេញ​ពី​គណបក្ស​ហ៊្វុនស៊ីនប៉ិច ដោយសារ​តែ​ការ​ត្អូញត្អែរ​ដ៏​កងរំពង​របស់​លោក​អំពី​អំពើ​ពុករលួយ​នៅ​ក្នុង​គណបក្ស។ ​​

បន្ទាប់​ពី​នោះ លោក សម រង្ស៊ី បាន​បង្កើត​គណបក្ស​ជាតិ​ខ្មែរ​ក្នុង​ឆ្នាំ ១៩៩៥។ នៅ​ឆ្នាំ ១៩៩៧ លោក​ស្ទើរ​តែ​បាត់បង់​ជីវិត​ក្នុង​ហេតុការណ៍​បោក​គ្រាប់បែក​ដៃ​មួយ ដែល​បាន​កើតឡើង​ទៅ​លើ​ការ​ប្រមូល​ផ្តុំ​​សាធារណៈ​របស់​គណបក្ស​លោក​នៅ​ខាង​ក្រៅ​រដ្ឋសភា ដែល​បាន​សម្លាប់​អ្នក​គាំទ្រ​របស់​លោក​អស់​យ៉ាង​ហោច​ណាស់ ១៦នាក់ និង​របួស​ប្រមាណ​១២០​នាក់​ផ្សេង​ទៀត។ បន្ទាប់​មក លោក​បាន​ប្តូរ​ឈ្មោះ​គណបក្ស​របស់​លោក ទៅ​ជា​គណបក្ស​សម រង្ស៊ី (SRP) ហើយ​គណបក្ស​នេះ​ទទួល​បាន​អាសនៈ​ចំនួន​១៥​​នៅ​ក្នុង​សភាជាតិ​​ក្នុង​ការ​បោះឆ្នោត​ជាតិ​ឆ្នាំ ១៩៩៨។ ការ​បោះឆ្នោត​ឆ្នាំ ២០០៣ គណបក្ស SRP ទទួល​បាន​សន្លឹក​ឆ្នោត​គាំទ្រ​ ២២ ភាគរយ ហើយ​ក្លាយ​ជា​គណបក្ស​ដែល​មាន​ប្រជាប្រិយភាព​ទីពីរ​នៅ​ក្នុង​ប្រទេស​ បន្ទាប់​ពី​គណបក្ស CPP របស់​លោក ហ៊ុន សែន។ 




{% include photo.html

	file="/img/bio__sam-rainsy__marching__1996.jpg"
	caption="រូបឯកសារ៖ លោក សម រង្ស៊ី (កណ្តាល) ដែល​កាល​ពី​ពេល​នោះ​គឺ​ជា​ប្រធាន​គណបក្ស​ជាតិ​ខ្មែរ ដែល​ជា​គណបក្ស​ប្រឆាំង​នៅ​កម្ពុជា ដឹកនាំ​ការ​តវ៉ា​មួយ​នៅ​តាម​ដង​វិថី​មួយ​ក្នុង​រាជធានី ភ្នំពេញ កាល​ពី​ថ្ងៃ​ ពុធ ទី ១៦ ខែ តុលា ឆ្នាំ ១៩៩៦។ គណបក្ស​ជាតិ​ខ្មែរ​ធ្វើ​ការ​តវ៉ា​មួយ​ប្រឆាំង​នឹង​​ដំណើរ​ទស្សនកិច្ច​រយៈពេល​៤​ថ្ងៃ របស់​លោក Than Shwe ដែល​ជា​ប្រធាន​ក្រុមប្រឹក្សា​ច្បាប់​និង​ស្តារ​សណ្តាប់​ធ្នាប់​រដ្ឋ​ភូមា មក​កាន់​ប្រទេស​កម្ពុជា។"
	credit="(Ou Neakiry | AP)"
	alt="លោក សម រង្ស៊ី តវ៉ា​ជាមួយ​នឹង​ក្រុម​បាតុករ​ដែល​លើក​ផ្លាក​សញ្ញា​សរសេរ​ថា «សិទ្ធិមនុស្ស​គឺ​សម្រាប់​គ្រប់គ្នា‍»។"

%}




ក្នុង​ទសវត្សរ៍ឆ្នាំ ២០០០ លោក សម រង្ស៊ី បាន​ចំណាយ​ពេល​ច្រើន​នៅ​ក្រៅ​ប្រទេស បន្ទាប់​ពី​លោក​ត្រូវ​បាន​បង្ខំ​ឲ្យ​រត់ចេញ​ពី​ប្រទេស​ពីរ​ដង ដោយសារ​តែ​មាន​ចំណាត់ការ​ខាង​ផ្លូវ​ច្បាប់​មក​លើ​រូបលោក ដែល​ត្រូវ​បាន​គេ​មើល​ឃើញ​យ៉ាង​ទូលំទូលាយ​ថា​មាន​ជាប់​ពាក់ព័ន្ធ​នឹង​នយោបាយ។ នៅ​ឆ្នាំ​២០១២ ខណៈ​ចាកចេញ​ពី​ប្រទេស លោក សម រង្ស៊ី បាន​រួបរួម​ជាមួយនឹង​គណបក្ស​សិទ្ធិមនុស្ស (HRP) ដែល​ដឹកនាំ​ដោយ​លោក កឹម សុខា ដើម្បី​បង្កើត​ជា​គណបក្ស​ប្រឆាំង​ថ្មី​មួយ គឺ​គណបក្ស​សង្គ្រោះ​ជាតិ (CNRP) ដែល​លោក សម រង្ស៊ី ធ្វើ​ជា​ប្រធាន ហើយ​លោក កឹម សុខា ធ្វើ​ជា​អនុប្រធាន។ យោង​តាម​សំណើ​របស់​លោក ហ៊ុន សែន ព្រះករុណា​ព្រះបាទ​សម្តេច នរោត្តម សីហមុនី បាន​ព្រះ​រាជ​ទាន​ទោស​ដល់​លោក សម រង្ស៊ី ហើយ​លោក​បាន​ត្រឡប់​មក​ប្រទេស​កម្ពុជា​វិញ​នៅ​ថ្ងៃ​ទី​១៩ ខែ កក្កដា ឆ្នាំ ២០១៣ ប៉ុន្មាន​ថ្ងៃ​មុន​នឹង​ការ​បោះឆ្នោត​ជាតិ​ប្រព្រឹត្ត​ទៅ​។ 

គណបក្ស CNRP ឈ្នះ​៥៥​អាសនៈ​នៅ​សភាជាតិ​ដែល​មាន​១២៣​អាសនៈ នៅ​ក្នុង​ការ​បោះឆ្នោត​ជាតិ​ថ្ងៃ​ទី ២៨ ខែ កក្កដា ឆ្នាំ ២០១៣។ ក៏​ប៉ុន្តែ ដោយ​ចោទប្រកាន់​គណបក្ស CPP ដែល​កាន់​អំណាច​របស់​លោក ហ៊ុន សែន ថា​បន្លំ​លទ្ធផល​នៃ​ការ​បោះឆ្នោត​ដើម្បី​ទទួល​បាន​ជ័យជម្នះ លោក សម រង្ស៊ី បាន​ដឹកនាំ​គណបក្ស​របស់​លោក​ធ្វើ​ពហិការ​មិន​ចូល​រួម​នៅ​រដ្ឋសភា។ នៅ​ឆ្នាំ ២០១៤ គណបក្ស​ CNRP បាន​ឈាន​ដល់​កិច្ចព្រមព្រៀង​មួយ​ជាមួយ​នឹង​គណបក្ស​កាន់​អំណាច និង​បាន​សម្រេច​ចូល​រួម​ក្នុង​សភាជាតិ ដោយ​លោក សម រង្ស៊ី កាន់​តំណែង​ជា​មេដឹកនាំ​សំឡេង​ភាគតិច។ ទោះ​ជា​យ៉ាង​ណា​ក្តី ការ​ផ្សះផ្សា​គ្នា​នេះ​កើតឡើង​តែ​ក្នុង​រយៈពេល​ខ្លី​ប៉ុណ្ណោះ។ ចាប់​តាំង​ពី​ឆ្នាំ​ ២០១៥ មក លោក សម រង្ស៊ី ត្រូវ​បាន​ចោទប្រកាន់​ពី​បទ​បរិហារកេរ្តិ៍​និង​បាន​រត់ភៀសខ្លួន​ទៅ​ប្រទេស​បារាំង។ ​​​

កាល​ពី​ខែ កុម្ភៈ ឆ្នាំ ២០១៧ លោក សម រង្ស៊ី បាន​លាលែង​ពី​គណបក្ស CNRP ដើម្បី​ជួយ​កុំ​ឲ្យ​គណបក្ស​នេះ​ត្រូវ​រំលាយ ដោយសារ​តែ​ច្បាប់​គណបក្ស​ថ្មី​ចែងថា គណបក្ស​នយោបាយ​ណា​ដែល​មាន​សមាជិក​ជា​ឧក្រិដ្ឋជន​នឹង​ត្រូវ​រំលាយ។ ដោយ​នៅ​តែ​បន្ត​រស់នៅ​និរទេស​ខ្លួន លោក សម រង្ស៊ី សព្វថ្ងៃ​នេះ​នៅ​តែ​ជា​អ្នក​រិះគន់​លោក ហ៊ុន សែន មិន​សំចៃ​មាត់ និង​បាន​ព្យាយាម​លើក​កម្ពស់​លទ្ធិប្រជាធិបតេយ្យ​នៅ​កម្ពុជា​ពី​បរទេស តាមរយៈ​ការ​បង្កើត​ក្រុម​មួយ​ហៅ​ថា​ចលនា​សង្គ្រោះ​ជាតិ៕

