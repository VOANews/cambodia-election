---
title:  ភាព​ច្របូក​ច្របល់​នៃ​នយោបាយ​កម្ពុជា​បង្ក​ការ​ព្រួយ​បារម្ភ​ដល់​វិស័យ​កាត់ដេរ
summary: នៅ​ពេល​ប្រទេស​ជា​ម្ចាស់​​ទីផ្សារ​នាំចូល​ផលិតផល​កាត់​ដេរ​របស់​កម្ពុជា បាន​ព្រមាន​ដាក់​ទណ្ឌកម្ម​លើ​រដ្ឋាភិបាល​កម្ពុជា ដោយសារ​តែ​រដ្ឋាភិបាល​កម្ពុជា​បាន​ងាក​ចេញ​ពី​ការ​កែ​ទម្រង់​ប្រជាធិបតេយ្យ​នោះ កម្មករ​រោងចក្រ​កាត់ដេរ​មាន​ការ​ព្រួយ​បារម្ភ​អំពី​ការ​បាត់បង់​ការងារ​ធ្វើ។​
byline: ទែន សុខស្រីនិត
metrics-byline: Soksreinith, Ten

image: https://gdb.voanews.com/C3012063-B2DE-458C-B762-3750944A8E3C_w1023_s.jpg
cutline: រូបឯកសារ៖ កម្មករ​រោងចក្រ ដែល​ជា​ក្រុម​អ្នក​បោះឆ្នោត​ដ៏​ធំ​មួយ​នៅ​កម្ពុជា ចូលរួម​ហែ​ក្បួន​ក្នុ​ងទិវាពលកម្ម​អន្តរជាតិ នៅ​រាជធានី​ភ្នំពេញ កាលពីថ្ងៃទី១ ខែឧសភា ឆ្នាំ២០១៧។
window_image: https://gdb.voanews.com/EAC3E736-1AB9-493D-92D3-53FD9DC4D9C8.jpg
youtube: oa0XINOkMxc

translation: /english/feature/phnom-penh-garment-industry.html

dateline: ភ្នំពេញ
location: Phnom Penh
map_pin: ភ្នំពេញ
coordinates: 11.556062, 104.936943

date: 2018-07-09
categories: feature
layout: post-centered
language: khmer
---


$DATELINE$ ក្នុង​ចំណោម​ប្រជាជន​កម្ពុជា​សរុប​ជិត ១៦ លាន​នាក់ មនុស្ស​ចំនួន ៨ សែន​នាក់ ធ្វើ​ការ​នៅ​ក្នុង​វិស័យ​ឧស្សាហកម្ម​កាត់ដេរ ដែល​វិស័យ​នេះ​បាន​ផ្ដល់​ការងារ​ដល់​កម្មករ​រោងចក្រ​ជាង ៨៥ ភាគរយ​ក្នុង​ចំណោម​កម្មករ​រោងចក្រ​ទាំង​អស់​ក្នុង​ប្រទេស​កម្ពុជា។ 

កម្មករ​រោងចក្រ​ភាគ​ច្រើន​គឺ​ជា​ស្ត្រី​ក្មេងៗ​ដែល​ចាកចេញ​ពី​ក្រុម​គ្រួសារ​របស់​ពួកគេ​នៅ​តាម​ខេត្ត​នានា ​មក​ធ្វើ​ការ​រោងចក្រ​នៅ​តាម​ទីក្រុង​ធំៗ។ ការងារ​រោងចក្រ​អាច​ឲ្យ​កម្មករ​ទាំង​នោះ​មាន​លទ្ធភាព​ផ្ញើ​ប្រាក់​ដែល​ត្រូវការ​ចាំបាច់​សម្រាប់​ក្រុម​គ្រួសារ​របស់​ពួកគេ​នៅ​ឯ​ស្រុក​កំណើត។

សព្វថ្ងៃ​នេះ ស្ថិរភាព​នៃ​ជីវភាព​របស់​កម្មករ​កាត់ដេរ​ដែល​ពិបាក​នឹង​សម្រេច​បាន​នេះ​កំពុង​ប្រឈម​នឹង​បញ្ហា ដោយសារ​ប្រទេស​កម្ពុជា​បាន​ដើរ​ថយ​ក្រោយ​ពី​ដំណើរ​កំណែ​ទម្រង់​ប្រជាធិបតេយ្យ​រយៈពេល​ជាង ២ ទសវត្សរ៍​កន្លង​មក ដែល​បាន​រួម​ចំណែក​ដល់​ការ​រីក​ចម្រើន​ដល់​វិស័យ​ឧស្សាហកម្ម​កាត់ដេរ​របស់​កម្ពុជា ដែល​ផ្ដោត​លើ​ការ​នាំ​ចេញ។
រដ្ឋាភិបាល​របស់​លោក​នាយករដ្ឋមន្ត្រី ហ៊ុន សែន បាន​រំលាយ​គណបក្ស​សង្គ្រោះជាតិ ដែល​ជា​គណបក្ស​ប្រឆាំង​ចម្បង​បំផុត​នៅ​ក្នុង​ប្រទេស​កម្ពុជា បាន​ចាប់​លោក កឹម សុខា ដែល​ជា​ប្រធាន​គណបក្ស​នេះ​ដាក់​ពន្ធនាគារ​ក្រោម​បទ​ចោទ​ប្រកាន់​ពី​បទ​ក្បត់​ជាតិ និង​បាន​បិទ​ប្រព័ន្ធ​ផ្សព្វផ្សាយ​ឯករាជ្យ​នានា នៅ​មុន​ការ​បោះ​ឆ្នោត​ថ្នាក់​ជាតិ​អាណត្តិ​ទី៦ ចូល​មក​ដល់​នៅ​ថ្ងៃ​ទី ២៩ ខែ​កក្កដា​ខាង​មុខ​នេះ។ លោក ហ៊ុន សែន បាន​កាន់​អំណាច​តាំង​ពី​ឆ្នាំ ១៩៨៥ មក។ 

គណបក្ស​សង្គ្រោះ​​ជាតិ​ ដែល​ត្រូវបាន​បង្កើត​ឡើង​ដោយ​ការ​ច្របាច់​ចូល​គ្នា​រវាង​គណបក្ស​ សម រង្ស៊ី ដែល​មាន​លោក សម រង្ស៊ី ជា​មេដឹកនាំ និង​គណបក្ស​សិទ្ធិមនុស្ស ដែល​មាន​លោក កឹម សុខា ជា​មេដឹកនាំ បាន​គាំទ្រ​ឲ្យ​មាន​ការ​ដំឡើង​ប្រាក់​ខែ​ដល់​កម្មករ​រោងចក្រ​អស់​រយៈពេល​ជា​យូរ​មក​ហើយ។

ក្នុង​រយៈពេល​មួយ​ឆ្នាំ​ចុង​ក្រោយ​នេះ​ គណបក្ស​ប្រជាជន​កម្ពុជា​ដែល​ជា​គណបក្ស​កាន់​អំណាច​បាន​ប្រឹងប្រែង​ទាក់ទាញ​ការ​គាំទ្រ​ពី​កម្មករ​រោងចក្រ​ ហើយ​ត្រូវ​គេ​រំពឹង​ថា​នឹង​ឈ្នះ​ការ​បោះ​ឆ្នោត​ខាង​មុខ​នេះ។

នៅ​ក្នុង​ការ​ឆ្លើយតប​ទៅ​នឹង​សកម្មភាព​នានា​របស់​លោក ហ៊ុន សែន មុន​ការ​បោះ​ឆ្នោត​ សហភាព​អឺរ៉ុប​បាន​គំរាម​ដក​ការ​អនុគ្រោះ​ពន្ធ​សម្រាប់​ទំនិញ​ដែល​នាំ​ចូល​ពី​ប្រទេស​កម្ពុជា។

សហភាព​អឺរ៉ុប​ដែល​បាន​តាមដាន​យ៉ាង​ដិតដល់​ចំពោះ​ស្ថានការណ៍​សិទ្ធិ​មនុស្ស និង​នយោបាយ​នៅ​ក្នុង​ប្រទេស​កម្ពុជា នៅ​មុន​ការ​បោះ​ឆ្នោត ​កំពុង​នាំ​ចូល​ផលិតផល​កាត់ដេរ​ច្រើន​ជាង ៤០ ភាគរយ​នៃ​ផលិត​កាត់ដេរ​សរុប​ពី​ប្រទេស​កម្ពុជា។
ប្រសិនបើ​ការ​គំរាម​របស់​សហភាព​អឺរ៉ុប​ក្លាយ​ជា​ការពិត​នោះ អ្នក​ដែល​ទទួល​រង​ផល​ប៉ះពាល់​ខ្លាំង​ជាង​គេ​មួយ​ក្នុង​ចំណោម​នោះ​ គឺ​ស្ត្រី​ដែល​ពឹងផ្អែក​លើ​លំនឹង​ប្រាក់​ខែ​ដែល​បាន​មក​ពី​វិស័យ​ឧស្សាហកម្ម​កាត់ដេរ។ ក្នុង​ចំណោម​ស្ត្រី​ទាំង​នោះ មាន​ដូចជា​អ្នកស្រី ឃុត សម្ផស្ស អាយុ ២៥ ឆ្នាំ អ្នកស្រី លី រស្មី អាយុ ២៣ ឆ្នាំ និង​អ្នកស្រី អ៊ុក ដាលីន អាយុ ៣២ ឆ្នាំ និង​ក្រុម​គ្រួសារ​របស់​ពួកគេ​ជា​ដើម។

ពួកគេ​ម្នាក់ៗ​បាន​ចាប់ផ្ដើម​ធ្វើ​ការ​ជា​លើក​ដំបូង នៅ​ពេល​ដែល​ពួកគេ​មាន​វ័យ​ជំទង់។

ពួកគេ​ម្នាក់ៗ​មាន​កូន​តូច ហើយ​មាន​កាតព្វកិច្ច​ផ្គត់ផ្គង់​ឪពុក​ម្ដាយ​ចាស់​ជរា​របស់​ពួកគេ។ ចំណែក​​អ្នក​ខ្លះ​ថែម​ទាំង​ផ្គត់ផ្គង់​កូន​តូចៗ​របស់​ពួកគេ​នៅ​ឯ​ស្រុក​កំណើត​ទៀត​ផង។

អ្នកស្រី ឃុត សម្ផស្ស ដែល​មាន​ប្រាក់​ខែ​រួម​គ្នា​ជាមួយ​នឹង​ប្រាក់​ខែ​ស្វាមី​របស់​អ្នកស្រី​សរុប​ចំនួន ៤០០​ដុល្លារ​ក្នុង​មួយ​ខែ បាន​និយាយ​ថា៖ «[ខ្ញុំ​]ផ្ញើ​លុយ​ទៅ​ផ្ទះ​រាល់​ខែ។ មួយខែ បើ​អត់​ថែម​ម៉ោង [ផ្ញើ]​មួយ​ខែ ជិត៣០០ដុល្លារ‍»។

អ្នកស្រី អ៊ុក ដាលីន បាន​ប្រាប់ VOA ​ថា កម្មករ​ម្នាក់ៗ​មាន​ការ​ព្រួយ​បារម្ភ។ អ្នកស្រី​បាន​និយាយ​យ៉ាង​ដូច្នេះ​ថា៖ «ខ្ញុំ​មិនដឹង​ថា​ នឹង​មាន​រឿង​អី​ទៅ​មុខ​ទៀត»។


{% include photo.html 

file="/img/feature__garments__portrait__khut-samphors.jpg"
caption="អ្នកស្រី ឃុត សម្ផស្ស ធ្វើការ​ជា​កម្មករ​កាត់ដេរ​នៅ​រោងចក្រ​មួយ​កន្លែង​នៅ​រាជធានី​ភ្នំពេញ​ អស់​រយៈពេល​ជាង​១០ឆ្នាំ​ហើយ។ អ្នកស្រី​​បាន​ប្រាប់ VOA ថា អ្នកស្រី​​និង​ស្វាមី​ត្រូវ​ផ្ញើ​លុយ​ជាង​៣០០ដុល្លារ​ក្នុង​មួយ​ខែ ឲ្យ​ម្តាយអ្នកស្រី​​នៅ​ឯស្រុក​កំណើត​​ក្នុង​​ខេត្ត​ស្វាយរៀង សម្រាប់​ថ្លៃ​មើល​ថែទាំ​កូន​ប្រុស​របស់​នាង​ដែល​មាន​អាយុ​ជាង​៦ខែ។"
credit="(Khan Sokummono | VOA Khmer)"

%}


កញ្ញា អ៊ុំ ឌីណា អគ្គលេខាធិការ​សម្ព័ន្ធ​សហជីព​សេរី​ស្ត្រី​កាត់ដេរ បាន​យល់​ដឹង​ខ្លះ​អំពី​អនាគត ដោយ​កញ្ញា​បាន​បញ្ជាក់​ប្រាប់ VOA យ៉ាង​ដូច្នេះ​ថា៖ «​[ការ​បាត់បង់​ការ​អនុគ្រោះ​ពន្ធ] ​នាំឲ្យ​ការ​នាំ​ចេញ​ទៅ​កាន់​ប្រទេស​ដទៃ ទៅ​ប្រទេស​ទីបី ត្រូវបង់​ពន្ធ។ អីចឹង​ពួកគាត់​ត្រូវ​ធ្វើការ​កាត់​បន្ថយ​ការ​បញ្ជា​ទិញ ក៏ដូចជា​ព្យួរ​ការងារ​កម្មករ​កម្មការនី​តាម​រោងចក្រ​ផ្សេងៗ»។

វិស័យ​ឧស្សាហកម្ម​កាត់ដេរ​កម្ពុជា​បាន​រីក​ចម្រើន​នៅ​ពាក់​កណ្ដាល​ទសវត្សរ៍ ១៩៩០ បន្ទាប់ពី​កង​កម្លាំង​សេសសល់​របស់​ពួក​ខ្មែរ​ក្រហម​ចុះ​ហត្ថលេខា​លើ​កិច្ច​ព្រមព្រៀង​សន្តិភាព​ទីក្រុង​ប៉ារីស​នៅ​ក្នុង​ឆ្នាំ ១៩៩១។ កិច្ច​ព្រមព្រៀង​សន្តិភាព​នេះ​បាន​បញ្ចប់​សង្គ្រាម​ស៊ីវិល​ដ៏​វែង​អន្លាយ​របស់​ប្រទេស​កម្ពុជា ដែល​បាន​ចាប់ផ្ដើម​តាំង​ពី​សម័យ​ខ្មែរ​ក្រហម​បាន​ដួល​រលំ​មក។ មនុស្ស​ចំនួន​ប្រហែល១លាន៧សែន​នាក់​បាន​ស្លាប់​នៅ​ក្នុង​របប​ខ្មែរ​ក្រហម។

សន្តិភាព​បាន​បង្កើត​ឲ្យ​មាន​ស្ថិរភាព ដែល​ស្ថិរភាព​នេះ​បាន​រីក​ដុះដាល​ឡើង​ មួយ​ផ្នែក​ដោយសារតែ​ច្បាប់​វិនិយោគ​ឆ្នាំ ១៩៩៤ របស់​ប្រទេស​កម្ពុជា។ ច្បាប់​នេះ​បាន​បង្កើត​ឲ្យ​មាន​អ្វី​​មួយ​ដែល​ក្រសួង​ការបរទេស​សហរដ្ឋ​អាមេរិក​ហៅ​ថា ជា​«របប​វិនិយោគ​បរទេស​ដែល​បើក​ចំហ និង​សេរី»។ 

វិនិយោគិន​ផ្នែក​វិស័យ​កាត់ដេរ​មកពី​ទីក្រុង​ហុងកុង កោះ​តៃវ៉ាន់ ប្រទេស​ម៉ាឡេស៊ី និង​សិង្ហបុរី​បាន​សម្រុក​ចូល​មក​ធ្វើ​ការ​វិនិយោគ​ក្នុង​ប្រទេស​កម្ពុជា ដើម្បី​ទាញ​ផល​ប្រយោជន៍​ពី «លទ្ធភាព​របស់​ប្រទេស​កម្ពុជា​នៅ​ក្នុង​ការ​ចូល​ទៅ​កាន់​ទីផ្សារ​របស់​សហរដ្ឋ​អាមេរិក និង​ទីផ្សារ​របស់​អឺរ៉ុប​ដោយ​មិន​មាន​កូតា​កំណត់ គួប​ផ្សំ​នឹង​អត្រា​ប្រាក់​បៀវត្សរ៍​ទាប​នៅ​ក្នុង​ប្រទេស​កម្ពុជា»។
 នេះ​បើ​តាម​ការ​បញ្ជាក់​របស់​លោក Sithong Soeng និង​លោក Vijit Supinit នៅ​ក្នុង​អត្ថបទ​ស្រាវជ្រាវ​មួយ​ដែល​មាន​ចំណងជើង​ថា «ការ​វិភាគ​លើ​ការ​វិនិយោគ​ផ្ទាល់​ពី​បរទេស​នៅ​ក្នុង​វិស័យ​វាយនភណ្ឌ និង​វិស័យ​កាត់ដេរ​នៅ​ក្នុង​ប្រទេស​កម្ពុជា» ដែល​បាន​បោះពុម្ព​ផ្សាយ​នៅ​ក្នុង​ឆ្នាំ ២០១៦ ដោយ​ព្រឹត្តិបត្រ​ស្រាវជ្រាវ International Journal of Thesis Projects and Dissertations។
គិត​មក​ត្រឹម​ឆ្នាំ ១៩៩៨ ស្រប​ពេល​ដែល​ប្រាក់​បៀវត្សរ៍​ផ្នែក​ឧស្សាហកម្ម​នៅ​ក្នុង​ប្រទេស​ចិន និង​នៅ​កោះ​តៃវ៉ាន់ បាន​កើន​ឡើង​មាន​អត្រា​ពីរ​ខ្ទង់​ជា​រៀងរាល់​ឆ្នាំ ប្រាក់​ខែ​​អប្បបរមា​របស់​កម្មករ​នៅ​ក្នុង​ប្រទេស​កម្ពុជា​គឺ​មាន​ចំនួន​តែ ៤០ ដុល្លារ​ប៉ុណ្ណោះ​ក្នុង​មួយ​ខែ។

ឧស្សាហកម្ម​កាត់ដេរ​មាន​ចំណែក​ស្មើ​នឹង ៤៦,៦ ភាគរយ នៃ​ការ​នាំ​ចេញ​សរុប​របស់​ប្រទេស​កម្ពុជា​នៅ​ត្រឹម​ឆ្នាំ ២០១៧ ស្រប​ពេល​ដែល​ឧស្សាហកម្ម​នេះ​បាន​ក្លាយ​ជា​សមរភូមិ​ប្រយុទ្ធ​ផ្នែក​នយោបាយ​នៅ​ពេល​បច្ចុប្បន្ន​នេះ។

អស់​រយៈពេល​ជា​យូរ​មក​ហើយ ​សំឡេងបោះ​ឆ្នោត​របស់​កម្មករ​កាត់ដេរ​គឺ​ជា​ឧបសគ្គ​សម្រាប់​រដ្ឋាភិបាល​របស់​លោក ហ៊ុន សែន។ ចំណែក​ឯ​គណបក្ស​ សម រង្ស៊ី ដែល​ជា​គណបក្ស​យក​ឈ្មោះ​តាម​លោក ​សម រង្ស៊ី អតីត​មេដឹកនាំ​គណបក្ស​ប្រឆាំង​ដែល​កំពុង​​និរទេស​​ខ្លួន​នៅ​ក្នុង​ប្រទេស​បារាំង​វិញ បាន​គាំទ្រ​កម្មករ​កាត់ដេរ​អស់​រយៈពេល​ជាង ២០ ឆ្នាំ​មក​ហើយ ដើម្បី​តវ៉ា​ឲ្យ​មាន​ការ​ដំឡើង​ប្រាក់​ខែ និង​ឲ្យ​មាន​ការ​ទទួល​ស្គាល់​សិទ្ធិ​របស់​កម្មករ​ទាំង​នោះ។

ការ​គាំទ្រ​នេះ​ធ្វើ​ឲ្យ​គណបក្ស​ សម រង្ស៊ី ទទួល​បាន​លទ្ធផល​ល្អ ដោយ​គណបក្ស​នេះ​បាន​ឈ្នះ​អាសនៈ​ចំនួន ១៥ ក្នុង​ចំណោម​អាសនៈ​សរុប​ចំនួន ១២៣ នៅ​ក្នុង​រដ្ឋសភា​ជាតិ នៅ​ក្នុង​ការ​បោះ​ឆ្នោត​ឆ្នាំ ១៩៩៨ និង​ទទួល​បាន​អាសនៈ​ចំនួន ២៤ នៅ​ក្នុង​ការ​បោះ​ឆ្នោត​ឆ្នាំ ២០០៣ និង​ចំនួន ២៦ អាសនៈ នៅ​ក្នុង​ការ​បោះ​ឆ្នោត​ឆ្នាំ ២០០៨។ 
បន្ថែម​ពី​នេះ​ទៀត គណបក្ស ​សម រង្ស៊ី​ ទទួល​បាន​អាសនៈ​ចំនួន ២ នៅ​ក្នុង​ការ​បោះ​ឆ្នោត​ព្រឹទ្ធសភា​ឆ្នាំ ២០០៦ និង​ទទួល​បាន​​អាសនៈ​ព្រឹទ្ធសភា​នេះ​ចំនួន ៩ ​នៅ​ក្នុង​ឆ្នាំ ២០១២។ 

គិត​មក​ត្រឹម​ការ​បោះ​ឆ្នោត​ថ្នាក់​ជាតិ​ខែ​ កក្កដា ឆ្នាំ ២០១៣ បន្ទាប់ពី​គណបក្ស​ សម រង្ស៊ី និង​គណបក្ស​សិទ្ធិ​មនុស្ស ​បាន​រួម​គ្នា​បង្កើត​ជា​គណបក្ស​សង្គ្រោះ​ជាតិ​មក គណបក្ស​សង្គ្រោះ​ជាតិ​នេះ​ទទួល​បាន​អាសនៈ​ចំនួន ៥៥ ក្នុង​ចំណោម​អាសនៈ​សរុប​ចំនួន ១២៣ នៅ​ក្នុង​រដ្ឋសភា​ជាតិ។

ការ​បាត់បង់​ប្រជាប្រិយភាព​របស់​គណបក្ស​ប្រជាជន​កម្ពុជា ដែល​ជា​គណបក្ស​កាន់​អំណាច​របស់​លោក ហ៊ុន សែន មួយ​ផ្នែក​គឺ​បណ្ដាល​មក​ពី​ការ​ប្រឹងប្រែង​ជា​បន្តបន្ទាប់​​របស់​គណបក្ស​ប្រឆាំង​នៅ​ក្នុង​ការ​ជំរុញ​ឲ្យ​មាន​ការ​ដំឡើង​ប្រាក់​ខែ​អប្បបរមា​ដល់​កម្មករ​រោងចក្រ។

ការ​គាំទ្រ​របស់​គណបក្ស​ប្រឆាំង​ចំពោះ​កម្មករ​កាត់ដេរ​ដូច​នេះ ​ក៏​ត្រូវ​បាន​បង្ហាញ​ឲ្យ​ដឹង​ជា​សាធារណៈ​ផង​ដែរ​តាម​រយៈ​ការ​ធ្វើ​បាតុកម្ម​តាម​ដង​ផ្លូវ​នានា។

កាល​ពី​ថ្ងៃ​ទី ៣ ខែ​មករា ឆ្នាំ ២០១៤ នៅក្នុង​​ការ​តវ៉ា​ឲ្យ​មាន​ការ​ដំឡើង​ប្រាក់​ខែ​អប្បបរមា​នៅ​ក្នុង​រាជធានី ​ភ្នំពេញ កង​រាជ​អាវុធ​ហត្ថ​បាន​បាញ់​រះលើក្រុមកម្មករ​រោងចក្រ​ដែល​ធ្វើ​ការ​តវ៉ា​នៅ​តាមដង​​ផ្លូវ​វេងស្រេង ដែលបណ្តាលឲ្យ​កម្មករយ៉ាង​តិច ៥ នាក់បានស្លាប់ និង​​ជាង ២០ នាក់​ផ្សេង​ទៀត​រង​របួស។

អ្នកស្រី ឃុត សម្ផស្ស បាន​ប្រាប់​ VOA ​ថា អ្នកស្រី​បាន​ឃើញ​ការ​ធ្វើ​បាតុកម្ម​នេះ​ដោយ​ផ្ទាល់​ភ្នែក ប៉ុន្តែ «មិន​បាន​ចូលរួម​នៅ​ក្នុង​បាតុកម្ម​នេះ​ទេ»។ 

ប្រាក់​ខែ​អប្បបរមា​បាន​កើន​ឡើង​ពី ៦១ ដុល្លារ នៅ​ក្នុង​ឆ្នាំ ២០១២ ដល់ ១៧០ ដុល្លារ​នៅ​ក្នុង​ឆ្នាំ ២០១៨ នេះ ហើយ​លោក ហ៊ុន សែន​ បាន​ចុះ​ទៅ​ជួប​កម្មករ​ជា​ញឹកញាប់​នៅ​តាម​រោងចក្រ​កាត់ដេរ​នានា ដោយ​លោក​បាន​ថ្លែងសន្យា​ថា ប្រាក់​ខែ​អប្បបរមា​របស់​កម្មករ​នឹង​កើន​រហូត​ដល់ ២៣០ ដុល្លារ នៅ​ត្រឹម​ឆ្នាំ ២០២៣។


{% include window.html

%}


{% include photo-large.html 

	file="https://gdb.voanews.com/C1AE1D99-688B-46EF-BF18-D747566C29ED_w1023_s.jpg"
caption="រូបថតខាង​លើ៖ កម្មករ​រោងចក្រ​កាត់​ដេរ​ជា​ច្រើន​នាក់​បាន​នាំ​គ្នា​គប់​ដុំ​ថ្ម​ដាក់​កង​រាជអាវុធ​ហត្ថ​ដែល​ប្រដាប់​ដោយ​កាំភ្លើង នៅក្នុង​ការ​ធ្វើ​បាតុកម្ម​តវ៉ា​មួយ​នៅ​សង្កាត់​ស្ទឹងមានជ័យ រាជធានី​ភ្នំពេញ។ រូបថត​ខាង​ក្រោម៖ បុរស​ម្នាក់​ត្រូវបាន​សន្តិសុខ​ខណ្ឌ​៧មករា វាយ​នឹង​ដំបង​ដែក នៅ​ក្នុង​អំឡុង​ពេល​ដែល​លោក​ចូលរួម​ដង្ហែ​ក្បួន​ប្រារព្ធ​ទិវា​ពលកម្ម​អន្តរជាតិ រាជធានី ​ភ្នំពេញ កាលពី​ថ្ងៃទី១ ខែ​ឧសភា ឆ្នាំ២០១៤។"
credit="(Reuters)"
add_padding = true

%}


ក្នុង​មួយ​ថ្ងៃៗ អ្នកស្រី ឃុត សម្ផស្ស អាច​ដេរ​ភ្ជាប់​សាច់​ក្រណាត់​បាន​ប្រហែល​១ ពាន់។ អ្នកស្រី​ធ្វើ​ការ​នៅ​ក្នុង​ផ្នែក​ផលិត​សម្លៀកបំពាក់​ទារក​របស់​រោងចក្រ U.D.S. Garment Co., Ltd។

សម្លៀក​បំពាក់​ដែល​ផលិត​មាន​តម្លៃ​ពី ៧០ ទៅ ៨០ ដុល្លារ ក្នុង​មួយឈុត បើ​លក់​នៅ​បរទេស។ នេះ​បើ​យោង​តាម​ស្លាក​តម្លៃ​ដែល​ភ្ជាប់​នឹង​សម្លៀកបំពាក់​ទាំង​នោះ​មុន​ពេល​បញ្ជូន​ចេញ​ពី​កម្ពុជា​ទៅ​លក់​នៅ​បរទេស។ 

អ្នកស្រី ឃុត សម្ផស្ស ទទួល​បាន​ប្រាក់​ខែ​ប្រហែល ២០០ដុល្លារ​ក្នុង​មួយ​ខែ ដោយ​មិន​គិត​ប្រាក់ឈ្នួល​ធ្វើ​ការ​ថែម​ម៉ោង​។

នៅ​ក្រោម​បេឡា​ជាតិ​របប​សន្តិសុខ​សង្គម​នៃ​ប្រទេស​កម្ពុជា អ្នកស្រី ឃុត សម្ផស្ស និង​កម្មករ​កាត់ដេរ​ដទៃ​ទៀត​ដែល​ធ្វើ​ការ​ជាមួយ​អ្នកស្រី មាន​សិទ្ធិ​ឈប់​សម្រាក​មាតុភាព​ចំនួន ៣ ខែ ឈប់​សម្រាក​ថ្ងៃ​បុណ្យ​ជាតិ​ចំនួន ២៨ ថ្ងៃ និង​ឈប់​សម្រាក​ព្យាបាល​ជំងឺ​រហូត​ដល់ ៦ ខែ ដោយ​មិន​មាន​កាត់​ប្រាក់​ខែ ប្រសិនបើ​មាន​វេជ្ជបញ្ជា​ត្រឹមត្រូវ​ពី​គ្រូពេទ្យ។ 

រដ្ឋាភិបាល​របស់​លោក ហ៊ុន សែន បាន​តម្រូវ​ឲ្យ​វិនិយោគ​បង្កើន​វិភាគទាន​បន្ថែម​ទៀត​សម្រាប់​និយោជិក​របស់​ពួកគេ ដោយ​បង់​ចូល​ទៅ​ក្នុង​បេឡា​ជាតិ​របប​សន្តិសុខ​សង្គម។

ទោះបីជា​ផល​ប្រយោជន៍​ទាំង​នោះ​មាន​ន័យ​ថា អ្នកស្រី ឃុត សម្ផស្ស ​អាច​ឈប់​សម្រាក​មាតុភាព ៣ ខែ ក្រោយពី​កូន​ប្រុស​របស់​អ្នកស្រី​បាន​កើត​រួច​ហើយ​ក៏​ដោយ ក៏​កម្មករ​កាត់ដេរ​ទូទៅ​ចង់​ឲ្យ​មាន​ការ​អនុវត្ត​ប្រសើរ​ជាង​នេះ ដោយសារតែ​ពួកគេ​មិន​ទទួល​បាន​ផល​ប្រយោជន៍​ ដែល​មើល​ទៅ​ឃើញ​ល្អ​តែ​ក្នុង​ក្រដាស​​នោះ​ទេ។

អ្នកស្រី លី រស្មី ដែល​ជា​កម្មករ​កាត់ដេរ​នៅ​ក្នុង​ខេត្ត​កំពង់ស្ពឺ នៅតែ​ធ្វើ​ការ​ក្នុង​អំឡុង​ពេល​អ្នកស្រី​មាន​ផ្ទៃ​ពោះ​រហូត​ដល់​ពេល​ដែល​កូន​ដំបូង​របស់​អ្នកស្រី​ជិត​កើត ដែល​កូន​នោះ​បាន​កើត​កាល​ពី​ខែ​ មីនា ​កន្លង​ទៅ​នេះ។

អ្នកស្រី​បាន​និយាយ​ថា អ្នកស្រី​មិន​ហ៊ាន​ឈប់​សម្រាក​ញឹកញាប់​ទេ ដោយសារតែ​អ្នកស្រី រួម​ជាមួយ​នឹង​ប្ដី​របស់​អ្នកស្រី និង​ប្អូន​ស្រី​របស់​អ្នកស្រី​ ជំពាក់​បំណុល​គ្រឹះស្ថាន​មីក្រូ​ហិរញ្ញវត្ថុ​មួយ។ ពួកគេ​បាន​ខ្ចី​ប្រាក់​ពី​គ្រឹះស្ថាន​មីក្រូ​ហិរញ្ញវត្ថុ​នោះ​ដើម្បី​ទិញ​ម៉ូតូ និង​កែ​កុន​ផ្ទះ​របស់​ពួកគេ​ ពី​ផ្ទះ​ឈើ​ដំបូល​ប្រក់​ស្បូវ​ទៅ​ជា​ផ្ទះ​ថ្ម។

អ្នកស្រី​បាន​បន្ថែម​ថា ប្រសិនបើ​អ្នកស្រី​បាត់បង់​ការងារ និង​មិន​អាច​ជួយ​សង​បំណុល​បាន នោះ​អ្នកស្រី «នឹង​បាត់បង់​អ្វីៗ​ទាំង​អស់»។

អ្នកស្រី អ៊ុក ដាលីន ដែល​ធ្វើ​ការ​នៅ​រោងចក្រ​ស្បែក​ជើង​កីឡា Can Sports Shoes នៅ​ក្នុង​ខេត្ត​កំពង់ឆ្នាំង មាន​កូន​ប្រុសម្នាក់​ទើប​នឹង​កើត ដែល​ជា​កូន​ទី​ពីរ​របស់​អ្នកស្រី។ 

ឥឡូវ​នេះ អ្នកស្រី​កំពុង​ឈប់​សម្រាក​មាតុភាព​រយៈពេល ៣ ខែ ដែល​ទទួល​បាន​ប្រាក់​បៀវត្សរ៍​តែ​ម្តង​ប៉ុណ្ណោះ​ចំនួន ៣៦០ ដុល្លារ​ ពី​ថៅកែ​របស់​អ្នកស្រី។

ប្ដី​របស់​អ្នកស្រី​ក៏​ធ្វើ​ការ​នៅ​ក្នុង​ផ្នែក​កាត់ដេរ​ដែរ។ អ្នកស្រី​បាន​និយាយ​ថា ក្រុម​គ្រួសារ​របស់​អ្នកស្រី​មិន​មាន​បញ្ហា​អ្វី​នោះ​ទេ​ផ្នែក​ហិរញ្ញវត្ថុ។ ពួកគេ​មិន​ជំពាក់​បំណុល​គេ​ទេ ហើយ​ពួកគេ​បាន​ធ្វើ​ស្រែ ​ដែល​អាច​ឲ្យ​ពួកគេ​មាន​អង្ករ​គ្រប់គ្រាន់​សម្រាប់​ការ​ហូប​ចុក​ក្នុង​គ្រួសារ។

ដូច​អ្នកស្រី ឃុត សម្ផស្ស និង​អ្នកស្រី លី រស្មី ​ដែរ អ្នកស្រី អ៊ុក ដាលីន បាន​និយាយ​ថា អ្នកស្រី «ពេញចិត្ត» នឹង​ការ​ដំឡើង​ប្រាក់​ខែ​អប្បបរមា​នេះ និង​ពេញ​ចិត្ត​នឹង​ការ​ជំរុញ​របស់​លោក ហ៊ុន សែន​ ឲ្យ​មាន​ការ​ធ្វើ​កំណែ​ទម្រង់​លើ​វិស័យ​ឧស្សាហកម្ម​កាត់ដេរ​នេះ។

ស្ត្រី​ទាំង ៣ រូប បាន​បញ្ជាក់​ថា ពួកគេ​ដឹង​ថា នៅ​មាន​ភាព​ចាំបាច់​នៅ​ក្នុង​ការ​ធ្វើ​ឲ្យ​ច្បាប់ និង​បទប្បញ្ញត្តិ​នានា​កាន់តែ​មាន​ប្រសិទ្ធភាព​ និង​ទូលំទូលាយ​ជាង​នេះ ដើម្បី​ឲ្យ​ថៅកែ​មាន​ការ​ទទួល​ខុស​ត្រូវ​ចំពោះ​ការ​រំលោភ​បំពាន​ផ្សេងៗ។

ប្រសិនបើ​រដ្ឋាភិបាល​នៅតែ​បន្ត​ធ្វើ​កំណែ​ទម្រង់​លើ​វិស័យ​កាត់ដេរ អ្នកស្រី អ៊ុក ដាលីន ជឿ​ថា «ជីវភាព​របស់​កម្មករ​ប្រាកដ​ជា​​នឹង​បាន​ប្រសើរ​ជាង​នេះ»។

ប៉ុន្តែ ពួកគេ​បាន​ឃើញ​ផល​ប៉ះពាល់​នៃ​ការ​គំរាមកំហែង​ដាក់​ទណ្ឌកម្ម​របស់​សហភាព​អឺរ៉ុប​លើ​វិស័យ​ឧស្សាហកម្ម​កាត់ដេរ ដែល​រងផល​ប៉ះពាល់​ពី​ការ​ធ្លាក់​ចុះ​នូវ​តម្រូវការ​ផ្នែក​លក់​រាយ និង​ការ​កើន​ឡើង​នូវ​ការ​ប្រកួតប្រជែង​នៅ​ក្នុង​តំបន់។ 

គិត​មក​ទល់​ខែ​មេសា ឆ្នាំ​នេះ យ៉ាង​ហោច​ណាស់​មាន​រោងចក្រ​ចំនួន ២០ ត្រូវ​បាន​បិទ​ទ្វារ ឬ​ក៏​ចាកចេញ​ពី​ប្រទេស​កម្ពុជា​រួច​ទៅ​ហើយ។ នេះ​បើ​តាម​ការ​បញ្ជាក់​របស់​កញ្ញា អ៊ុំ ឌីណា អគ្គលេខាធិការ​សម្ព័ន្ធ​សហជីព​សេរី​ស្ត្រី​កាត់ដេរ ដែល​សម្រេច​មិន​ចូលរួម​នៅ​ក្នុង​ពិធី​ជួបជុំ​នានា​របស់​លោក ហ៊ុន សែន ជាមួយ​នឹង​កម្មករ​កន្លង​មក។




{% include photo-large.html 
	file="https://gdb.voanews.com/D23644F3-845B-431B-8AA3-FA505172043D_w1023_s.jpg"
caption="លោក​នាយក​រដ្ឋមន្ត្រី ហ៊ុន សែន (កណ្តាល) ឈរ​មើល​កម្មករ​កាត់​ដេរ​ម្នាក់​ធ្វើការ ​ក្នុង​អំឡុង​ពេល​ដែល​លោក​បាន​ចុះ​ទៅ​សំណេះ​សំណាល​ជាមួយ​​កម្មករនៅ​រោងចក្រ​មួយ​នៅ​ជាយ​រាជធានី​ភ្នំពេញ កាលពី​ថ្ងៃទី៣០ ខែ​សីហា ឆ្នាំ២០១៧។"
credit="(Heng Sinith | AP)"
add_padding = true

%}


កាល​ពី​ចុង​ខែ ​មីនា​ កន្លង​ទៅ​នេះ សមាគម​សម្លៀកបំពាក់​និង​ស្បែកជើង​អាមេរិក (American Apparel & Footwear Association) និង​អង្គការ​គំនិត​ផ្ដួចផ្ដើម​ការ​ធ្វើ​ពាណិជ្ជកម្ម​ប្រកប​ដោយ​សីលធម៌ (Ethical Trading Initiative) របស់​ចក្រភព​អង់គ្លេស បាន​សរសេរ​លិខិត​មួយ​ច្បាប់​ផ្ញើ​ជូន​លោក ​ហ៊ុន សែន ដោយ​ព្រមាន​ថា ច្បាប់​សហជីព​ពាណិជ្ជកម្ម​ឆ្នាំ ២០១៦ របស់​ប្រទេស​កម្ពុជា ដែល​ដាក់​កំហិត​លើ​សេរីភាព​នៃ​ការ​ជួបជុំ និង​សិទ្ធិ​បង្កើត​សមាគម បាន​ធ្វើ​ឲ្យ «ប្រទេស​កម្ពុជា​ក្លាយ​ទៅ​ជា​កន្លែង​ដែល​មិន​គួរ​ឲ្យ​ទាក់ទាញ និង​ជា​កន្លែង​មួយ​ដែល​ត្រូវ​ចំណាយ​ខ្ពស់​សម្រាប់​ការ​ធ្វើ​អាជីវកម្ម»។ នេះ​បើ​យោង​តាម​សេចក្ដី​រាយការណ៍​របស់​សារព័ត៌មាន​ ភ្នំពេញ​ប៉ុស្តិ៍។

ទោះបី​ជា​កញ្ញា អ៊ុំ ឌីណា នៃ​សម្ព័ន្ធ​សហជីព​សេរី​ស្ត្រី​កាត់ដេរ និយាយ​ថា កញ្ញា «គាំទ្រ​អ្វី​ដែល​រដ្ឋាភិបាល​បាន​ធ្វើ‍» និង​គាំទ្រ​អ្វី​ដែល​រដ្ឋាភិបាល​បាន​បញ្ជាក់​ថា រដ្ឋាភិបាល​មាន​គោល​បំណង​ធ្វើ​ឲ្យ​ជីវភាព​រស់នៅ​របស់​កម្មករ​មាន​ភាព​ប្រសើរ​ឡើង​ក៏​ដោយ ក៏​កញ្ញា​និយាយ​ថា៖ «វា​នៅ​មិន​ទាន់​គ្រប់គ្រាន់​នៅ​ឡើយ​ទេ‍»។ 

ថវិកា​រដ្ឋាភិបាល​ចំនួន ៤លាន៦សែន​ដុល្លារ​អាមេរិក សម្រាប់​បង់​ឲ្យ​កម្មករ​មក​ពី​រោងចក្រ​ដែល​បាន​បិទ​ទ្វារ​ចំនួន ៩ ត្រូវ​បាន​ប្រគល់​ឲ្យ​កម្មករ​ម្នាក់ៗ​ចំនួន ៤១ ដុល្លារ។ នេះ​ជា​ប្រាក់​ដែល​ទទួល​បាន​ក្រោយ​ឈប់​ពី​ការងារ បន្ទាប់​ពី​កម្មករ​ទាំង​នេះ​បាន​ធ្វើ​ការ​អស់​រយៈពេល ៩ ឆ្នាំ កន្លង​មក។

គេ​នៅ​មិន​ទាន់​ច្បាស់​ទេ​ថា​តើ​ការ​បិទ​ទ្វារ​របស់​រោងចក្រ​ទាំង​នេះ​មាន​ទំនាក់ទំនង​ជាមួយ​នឹង​ការ​គំរាម​ដាក់​ទណ្ឌកម្ម​របស់​សហភាព​អឺរ៉ុប ឬ​​យ៉ាង​ណា។ ប៉ុន្តែកញ្ញា អ៊ុំ ឌីណា នៅតែ​ជឿជាក់​ថា បរិយាកាស​នយោបាយ​នៅ​ក្នុង​ប្រទេស​កម្ពុជា​គឺ​ប៉ះពាល់​ដល់​វិស័យ​ឧស្សាហកម្ម​កាត់ដេរ និង​ប៉ះពាល់​ដល់​កម្មករ​រាប់​សែន​នាក់​ដែល​ពឹងផ្អែក​លើ​វិស័យ​នេះ។

កញ្ញា​បាន​និយាយ​ថា៖ «ស្ថានភាព​នយោបាយ​មិនមាន​ស្ថិរភាព ធ្វើ​ឲ្យ​បញ្ហា​រោងចក្រ​បិទ។ បើសិន​ជា​រដ្ឋាភិបាល​អាច​កែប្រែ​ស្ថានភាព​នយោបាយ​បាន​ល្អ ខ្ញុំ​សង្ឃឹម​ថា ការ​វិនិយោគ​នៅក្នុង​ប្រទេស​កម្ពុជា​នឹង​មាន​ការ​កើន​ឡើង​ដែរ»៕
