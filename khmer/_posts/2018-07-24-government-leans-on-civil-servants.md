---
title: រដ្ឋាភិបាល​កម្ពុជា​ពឹង​ផ្អែក​លើ​មន្រ្តី​រាជការ​ដើម្បី​​សំឡេង​ឆ្នោត
summary: ខណៈ​ការ​បោះ​ឆ្នោត​ជាតិ​ជិ​តមក​ដល់ ការ​ស៊ើបអង្កេត​មួយ​របស់​ VOA បាន​បង្ហាញ​ថា ​គណបក្សប្រជាជន​កម្ពុជា​ដែល​កំពុង​កាន់​អំណាច បាន​ប្រើ​អំណាច​​នៅ​ក្នុង​ស្ថាប័ន​រដ្ឋ ដើម្បី​បង្ខំ​មន្រ្តី​រាជការ​ស៊ីវិល​ចូល​រួម​ធ្វើការ​ឃោសនា​ឲ្យ​ខ្លួន​អំឡុង​ម៉ោង​ធ្វើ​ការ។ 
byline: ស៊ុន ណារិន និង ទុំ ម្លិះ
metrics-byline: Narin, Sun; Tum, Malis

image: https://gdb.voanews.com/F96A8E04-E2DE-4BC6-A822-982D174A5D8D_w1023_575_s.jpg
cutline: រូបឯកសារ៖ កម្មករ​រោងចក្រ​ ដែលជា​ក្រុម​អ្នក​បោះឆ្នោត​ដ៏​មាន​ឥទ្ធិពល​នៅ​កម្ពុជា ចាប់​ដៃ​ស្វាគមន៍​លោក​នាយករដ្ឋ​មន្ត្រី ហ៊ុន សែន កាលពីថ្ងៃទី៣០ ខែឧសភា ឆ្នាំ២០១៨។
credit: Samrang Pring | Reuters
window_image: https://gdb.voanews.com/8509378C-4296-470D-9E16-0E1B074A3FFF_w1023_s.jpg


dateline: ភ្នំពេញ
location: Phnom Penh
map_pin: ភ្នំពេញ
coordinates: 11.556062, 104.936943

lede: true
translation: /english/feature/government-leans-on-civil-servants.html

date: 2018-07-24
categories: feature
layout: post-centered
language: khmer
---


$DATELINE$  យុទ្ធនាការ​ឃោសនា​បោះ​ឆ្នោត​ជាតិ​ បាន​ចាប់​ផ្តើម កាលពី​ថ្ងៃទី​៧​ ខែ​កក្កដា​កន្លង​ទៅ​ ហើយ​លោក​នាយ​ករដ្ឋ​មន្រ្តី​ ហ៊ុន សែន ដែល​បាន​កាន់​អំណាច​ជាង​៣០​ឆ្នាំ​មក​ហើយ បាន​ថ្លែង​ទៅ​កាន់​ក្រុម​អ្នក​គាំទ្រ​និង​សមាជិក​គណបក្ស​ប្រជាជន​កម្ពុជា នៅ​ក្នុង​រាជធានី​ភ្នំពេញ ខណៈ​ការ​បោះ​ឆ្នោត​ជាតិ​នឹង​ប្រព្រឹត្តទៅ​នៅ​ថ្ងៃទី​២៩ ខែ​កក្កដា​នេះ។

លោក ហ៊ុន សែន បាន​ថ្លែង​ថា​ លោក​នឹង​ការពារ​ប្រទេស​កម្ពុជា​ពី​ការ​គំរាម​កំហែង​ផ្សេងៗ ដើម្បី​សុខ​សន្តិភាព​និង​ស្ថិរភាព ហើយ​លោក​បាន​អះអាង​ថា​ លោក​បាន​កម្ចាត់​ការ​ប៉ុនប៉ង​ធ្វើ​បដិវត្តន៍​មួយ​ដោយ​ប្រើ​ «វិធាន​ការ​ផ្លូវ​ច្បាប់​ខ្លាំងក្លា» ក្នុង​ការ​រំលាយ​គូប្រជែង​ធំ​បំផុត​របស់​លោក គឺ​គណបក្ស​សង្រ្គោះ​ជាតិ កាលពី​ខែ​វិច្ឆិកា​ឆ្នាំ​មុន។

បន្ទាប់​មក លោក​ ហ៊ុន សែន បាន​ងាក​ទៅ​រក​ក្រុម​ម្ចាស់​ឆ្នោត ដោយ​ប្រើ​យុទ្ធសាស្រ្ត​មួយ​ចំនួន ដូច​ជា​ការ​សន្យា​ថា​នឹង​ដំឡើង​ប្រាក់ឈ្នួល​អប្បបរមា​ដល់​កម្មករ​រោងចក្រ​កាត់ដេរ ដែល​ជា​ក្រុម​ប្រជាពលរដ្ឋ​ដ៏​សំខាន់​មួយ​ក្នុង​ទី​ប្រជុំជន ហើយ​ធ្លាប់​ជា​សំឡេង​គាំទ្រ​ដ៏​ធំ​មួយ​របស់​គណបក្ស​ប្រឆាំង។ ជាមួយ​គ្នា​នេះ​ដែរ លោក ហ៊ុន សែន ក៏​បាន​ដំឡើង​ប្រាក់​ខែ​ដល់​កងកម្លាំង​ប្រដាប់​អាវុធ ​និង​មន្រ្តី​រាជការ​ស៊ីវិល​ផង​ដែរ។

ប៉ុន្តែ​សម្រាប់​ក្រុម​មន្ត្រី​រាជការ គណបក្ស​ប្រជាជន​កម្ពុជា ​មិន​ត្រឹ​ម​តែ​ប្រើប្រាស់​យុទ្ធសាស្រ្ត​ក្នុង​ការ​ដំឡើង​ខែ​ប៉ុណ្ណោះ​ទេ គណបក្ស​កាន់​អំណាច​​បាន​ពឹង​លើ​យុទ្ធសាស្រ្ត​មួយ​ផ្សេង​ទៀត​ជា​យូរ​មកហើយ​ នោះ​គឺ​ការ​ធានា​ឲ្យ​បាន​នូវ​ការ​គាំទ្រ​អំឡុង​ពេល​បោះ​ឆ្នោត។

ក្នុង​អំឡុង​ការ​កាន់​អំណាច​ជាង​បី​ទសវត្សរ៍​របស់​លោក ហ៊ុន សែន គណបក្ស​ប្រជាជនកម្ពុជា ​ដែល​ត្រូវ​បាន​បន្តុប​ដោយ​រដ្ឋាភិបាល​វៀតណាម​ឲ្យ​ដឹកនាំ​ប្រទេស ក្រោយ​ការ​ផ្តួល​រំលំ​របប​កាប់​សម្លាប់​របស់ ប៉ុល ពត បាន​រក្សា​ផ្នត់​គំនិត​មួយ​ថា​ គណបក្ស និង​រដ្ឋ​គឺ​មិន​អាច​ផ្តាច់​ពី​គ្នា​បាន តាម​រយៈ​បក្ខពួក និង​ការ​គំរាមកំហែង។ គណបក្ស​បាន​ទាញ​យក​មន្រ្តី​រាជការ​ឲ្យ​ចូល​រួម​ជាមួយ​គណបក្ស។ គណបក្ស​កាន់​អំណាច​ចាស់​វស្សា​មួយ​នេះ បាន​អះអាង​ថា ពួកគេ​​មាន​សមាជិក​៥លាន​៥សែន​នាក់ ​នៅទូទាំង​ប្រទេស។

យោធា​និង​កងកម្លាំង​នគរបាល​ស្ថិត​ក្រោម​ឥទ្ធិពល​នយោបាយ​យ៉ាង​ខ្លាំង ដែល​នេះ​គឺ​ល្មើស​ទៅ​នឹង​ច្បាប់​នៅ​ក្នុង​ប្រទេស​កម្ពុជា ដែល​តម្រូវ​ឲ្យ​ពួកគេ​មាន​អព្យាក្រឹត្យភាព។ មេ​ទាហាន និង​នគរបាល​ជា​ច្រើន​នាក់ បាន​ចូល​រួម​ឃោសនា​បោះ​ឆ្នោត​ឲ្យ​គណបក្ស​ប្រជាជន​កម្ពុជា ដោយ​បើកចំហ។ នេះ​បើ​យោង​តាម​របាយការណ៍​របស់​អង្គការ​ឃ្លាំ​មើល​សិទ្ធិ​មនុស្ស (Human Rights Watch) ដែល​មាន​មូល​ដ្ឋាន​នៅ​សហរដ្ឋ​អាមេរិក និង​ត្រូវបាន​បោះពុម្ពផ្សាយ​កាលពី​ថ្ងៃទី២៨ ខែមិថុនា​កន្លង​ទៅ។ របាយការណ៍​នេះ​បាន​បន្ថែម​ថា កង​កម្លាំង​ប្រដាប់​អាវុធ​ក៏​បាន​រំលោភ​បំពាន​លើ​ដែន​សមត្ថកិច្ច​របស់​ខ្លួន​ជាច្រើន​លើក​ជា​ច្រើន​សារ ប្រឆាំង​នឹង​សមាជិក​គណបក្ស​ប្រឆាំង។ 

ទោះ​ជាយ៉ាងណា ការ​បំពាន​លើ​ឯករាជ្យ​ភាព​របស់​ស្ថាប័ន​រដ្ឋ និង​ក្រុម​មន្រ្តី​រាជការ គឺ​ត្រូវ​បាន​ធ្វើ​ឡើង​ដោយ​មិន​មាន​ភាព​អៀនខ្មាស​អ្វី​បន្តិច​នោះ​ទេ ដោយ​ជួន​កាល បក្ខពួក​និយម​ផ្នែក​នយោបាយ ត្រូវ​បាន​លើក​តម្កើង​ដោយ​ចំហ​ក្នុង​ចំណោម​មន្រ្តី​រាជការ​ស៊ីវិល។ ក្នុង​នោះ​រដ្ឋមន្រ្តី​ម្នាក់​មក​ពី​គណបក្ស​កាន់​អំណាច​បាន​ប្រាប់​ទៅ​មន្រ្តី​រាជការ​កាល​ពី​ឆ្នាំ​មុន​ថា៖ «នរណា​ម្នាក់​ដែល​មិន​គាំទ្រ​គណបក្ស​ប្រជាជន​កម្ពុជា អាច​ដាក់​ពាក្យ​លាលែង​ពី​តំណែង​បាន»។

មុន​ការ​បោះឆ្នោត​ជាតិ​នៅ​ថ្ងៃទី​២៩ ខែ​កក្កដានេះ ការ​ស៊ើប​អង្កេត​មួយ​ដោយ​ VOA បាន​ទម្លាយ​ព័ត៌មាន​លម្អិត​ថ្មី​ និង​ឯកសារ​ផ្ទៃក្នុង​របស់​គណបក្ស​កាន់​អំណាច ​ដែល​បង្ហាញ​អំពី​របៀប​ដែល​គណបក្ស​នេះ​គាប​សង្កត់​មន្រ្តី​រាជការ​ស៊ីវិល​ឲ្យ​ចូល​ជា​សមាជិក​គណបក្ស​ហើយ​ចេញ​បញ្ជា​ឲ្យ​ពួកគេ​ឃោសនា​ឲ្យ​គណបក្ស​ជា​សាធារណៈ។

សកម្មភាព​នេះ​កើត​ឡើង​នៅ​ក្នុង​ស្ថាប័ន​រដ្ឋ​ជាច្រើន​ ហើយ​រំលោភ​ច្បាប់​របស់​ប្រទេស​កម្ពុជា​ ដែល​ហាម​និង​ដាក់​ទោស​សកម្មភាព​ណា​ដែល​ប្រើ​ឋានៈ​មន្រ្តី​រាជការ និង​​ប្រើ​សម្ភារៈ​របស់​ស្ថាប័ន​រដ្ឋ​បម្រើ ឬ​ប្រឆាំង​នឹង​គណបក្ស ​ឬ​បេក្ខជន​នយោបាយ​ណាមួយ។



{% include photo-large.html 

file="https://gdb.voanews.com/46909EB8-5736-40F0-8A0F-B1FC4186695E_w1023_s.jpg"
caption="គណបក្ស​ប្រជាជន​កម្ពុជា​បាន​ចាប់ផ្តើម​យុទ្ធនាការ​​ឃោសនា​រក​សំឡេង​ឆ្នោត​ទ្រង់​ទ្រាយ​ធំ​នៅរាជធានីភ្នំពេញ កាល​ពីថ្ងៃទី​៧ ខែកក្កដា ឆ្នាំ​២០១៨។ ការ​បោះឆ្នោត​ថ្នាក់ជាតិ​ នីតិកាល​ទី​៦ នឹង​ប្រព្រឹត្ត​ទៅ នៅ​ថ្ងៃ​ទី​២៩ ខែកក្កដា​នេះ។ "
 credit="(ស៊ុន ណារិន | VOA Khmer)"
add_padding = true
 
%}



### បើសិន​ជា​យើង​មិន​ទៅ​ឃោសនា​បោះឆ្នោត​ទេ មេ​យើង​នឹង​ចំណាំ​យើង​ទុក ###

មន្រ្តី​រាជការ​ស៊ីវិល​ម្នាក់ អាយុ​២៩​ឆ្នាំ ​ដែល​ត្រូវ​បាន​បង្ខំ​ឲ្យ​ចុះ​ទៅ​ឃោសនា​នយោបាយ​ឲ្យ​គណបក្ស​កាន់​អំណាច​កាល​ពី​ពេល​ថ្មីៗ​នេះ សុំ​ឲ្យ​ VOA ​ប្រើ​ឈ្មោះ តារា ជំនួស​ឈ្មោះ​ពិត​របស់​លោក។ លោក តារា ​បម្រើ​ការងារ​នៅ​អគ្គនាយកដ្ឋាន​ពន្ធដារ​នៃ​ក្រសួង​សេដ្ឋកិច្ច​និង​ហិរញ្ញវត្ថុ ​អស់​រយៈពេល​បី​ឆ្នាំ​មក​ហើយ។

អំឡុង​យុទ្ធនា​ការ​បោះឆ្នោត​កាលពី​ថ្ងៃទី​៧ ខែ​កក្កដា​កន្លង​ទៅ លោក តារា មិន​បាន​នៅ​ផ្ទះ​ជាមួយ​ក្រុម​គ្រួសារ​ដូច​ធម្ម​តា​នោះ​ទេ។ លោក​បាន​ប្រាប់​ VOA ដោយ​សុំ​មិន​បញ្ចេញ​ឈ្មោះ​ពិត​ដូច​អ្នក​ផ្សេងទៀត​ដែល​ VOA បាន​សម្ភាសន៍​ ដោយ​សារ​ការ​ភ័យ​ខ្លាច​ក្នុង​ការ​ពិភាក្សា​នេះ។ លោក​បាន​លើក​ឡើង​ថា៖ «ខ្ញុំ​ទៅ​ធ្វើការ​ឃោសនា​នៅ​ខេត្ត​កណ្តាល​ឲ្យ​គណបក្ស​ប្រជាជន។ ខ្ញុំ​ត្រូវ​តែ​ចូល​រួម​ដោយ​សារ​តែ​វា​ជា​ថ្ងៃ​សំខាន់​សម្រាប់​បក្ស»។ 

លោក​បាន​បន្ថែម​ថា​ លោក​ត្រូវ​បាន​បញ្ជា​ឲ្យ​ទៅ​ឃោសនា​នៅ​ក្នុង​ឃុំ​អរិយក្សត្រ ស្រុក​ល្វាឯម ខេត្ត​កណ្តាល​ ជាមួយ​មន្រ្តី​នៅ​នាយកដ្ឋាន​របស់​លោក។ លោក​ក៏​ត្រូវ​បាន​ប្រាប់​ឲ្យ​ធ្វើ​យុទ្ធនាការ​នៅ​ថ្ងៃ​ចុង​សប្តាហ៍​ ឬ​ក៏ត្រូវ​សុំ​ច្បាប់​ពី​កន្លែង​ការងារ ទៅ​ធ្វើ​យុទ្ធនាការ​នៅ​ថ្ងៃ​ធ្វើការ។

លោក​មាន​ប្រសាសន៍​ថា៖ «បើ​សិន​ជា​យើង​មិន​ចូល​រួម​ឃោសនា​ទេ មេ​នឹង​ចំណាំ​មុខ​ហើយ​នឹង​គិត​ថា​ យើង​មិន​គាំទ្រ​បក្ស»។

VOA​ បាន​សម្ភាស​ជាមួយ​មន្រ្តី​ស៊ីវិល​ជាច្រើន​នាក់​ផ្សេង​ទៀត ដូច​ជា​គ្រូបង្រៀន មន្រ្តី​ក្រសួង​អប់រំ និង​មន្រ្តី​នៅ​ធនាគារជាតិ​នៃ​កម្ពុជា​ជាដើម ហើយ​ពួកគេ​បាន​និយាយ​ថា ពួកគេ​មាន​អារម្មណ៍​រង​សម្ពាធ​ជា​យូរ​មក​ហើយ​ ក្នុង​ការ​ចូល​រួម​គណបក្ស​ប្រជាជន​កម្ពុជា ហើយ​កាល​ពី​ពេល​ថ្មី​ៗនេះ ​ពួកគេ​ត្រូវ​ចូល​រួម​ការ​ឃោសនា​ឲ្យ​គណបក្ស​កាន់​អំណាច ដើម្បី​ថែរក្សា​តំណែង​របស់​ពួកគេ។

ការ​ស្រាវជ្រាវ​បន្ថែម​ទៀត​តាម​បណ្តាញ​សង្គម បាន​បង្ហាញ​ថា​ មន្រ្តី​ស៊ីវិល​ជាច្រើន​ដែល​មាន​គណនីហ្វេសប៊ុក​ បាន​បង្ហាញ​ទស្សនៈ​បក្សនិយម​របស់​ពួកគេ​នៅ​លើ​ប្រព័ន្ធអ៊ីនធឺណែត។ រូប​ថត​ក៏​បង្ហាញ​មន្ត្រី​ជា​ច្រើន​នាក់​ចូល​រួម​ក្នុង​ការ​ជួបជុំ​គណបក្ស​ប្រជាជន​ ចែក​អំណោយ និង​កាន់​ទង់​គណបក្ស។ 

លោក តារា បាន​ចូល​ជា​សមាជិក​គណបក្ស​ប្រជាជន​កម្ពុជា​ភ្លាមៗ បន្ទាប់​ពី​លោក​បាន​ចូល​បម្រើ​ការងារ​ឲ្យ​ស្ថាប័ន​រដ្ឋ។ លោក​ក៏​ត្រូវ​បាន​ប្រាប់​ឲ្យ​ចូល​រួម​ការ​ឃោសនា​បោះ​ឆ្នោត​ឃុំ​សង្កាត់​កាល​ពី​ឆ្នាំ​២០១៧​ផង​ដែរ។

លោក​មាន​ប្រសាសន៍​ថា៖ «ខ្ញុំ​គ្រាន់​តែ​ទៅ​តាម​គេ។ គេ​សុទ្ធ​តែ​ធ្វើ​អីចឹង។ ខ្ញុំ​ធ្វើ​អ្នក​ក្រៅ​ម៉េច​កើត?»

មន្រ្តី​រាជការ​ម្នាក់​ទៀត អាយុ​២៩​ឆ្នាំ គឺ​លោក សុខា​ ដែល​មិនមែន​ជា​ឈ្មោះ​ពិត បាន​និយាយ​ថា ​លោក​ត្រូវ​ចូល​រួម​គណបក្ស​ប្រជាជន​កម្ពុជា​ភ្លាម​ ចាប់​តាំង​ពី​លោក​ចូល​បម្រើ​ការងារ​ជា​គ្រូ​បង្រៀន​នៅ​ក្នុង​រាជធានី​ភ្នំពេញ កាល​ពី​៦​ឆ្នាំ​មុន។

លោក​បាន​ថ្លែង​ប្រាប់​ VOA​ ថា៖ «នៅ​ពេល​ដែល​ខ្ញុំ​ចាប់​ផ្តើម​ចូល​បម្រើ​ការងារ នាយក​សាលា​បាន​សួរ​ខ្ញុំ​ថា​ តើ​ខ្ញុំ​ចង់​ចូល​ជា​សមាជិក​គណបក្ស​ប្រជាជន​ទេ។ បើ​សិន​ជា​យើង​មិន​ចុះ​ឈ្មោះ​ទេ យើង​នឹង​ត្រូវ​គេ​ចោទ​ថា​ ជា​សកម្មជន​ ឬ​ជា​សមាជិក​គណបក្ស​ប្រឆាំង។ រឿង​នេះ​កើត​មាន​ចំពោះ​គ្រប់​មន្រ្តី​រាជការ​ រួម​ទាំង​គ្រូបង្រៀន អ្នក​ជំនាញ​វេជ្ជសាស្រ្ត និង​ប៉ូលិស»។

លោក រ៉ុង ឈុន ​អតីត​ប្រធាន​សមាគម​គ្រូបង្រៀន​កម្ពុជា​ឯករាជ្យ ​តែ​បច្ចុប្បន្ន​ជា​ទីប្រឹក្សា​របស់​សមាគម​នេះ មាន​ប្រសាសន៍​ថា ​វិធាន​នេះ​ពិត​ជា​កើត​មាន​មែន​ ហើយ​លោក​បាន​បន្ថែម​ថា​ វា​បាន​ធ្វើ​ឲ្យ​ប៉ះពាល់​ដល់​គុណភាព​នៃ​ប្រព័ន្ធ​​អប់រំ​ក្នុង​ប្រទេស និង​ឯករាជ្យ​ភាព។

លោក​បាន​ថ្លែង​ប្រាប់​ VOA ​ថា៖ «យើង​ចង់​ឲ្យ​ស្ថាប័ន​រដ្ឋ​រឹង​មាំ​ យើង​ត្រូវ​ចែក​ឲ្យ​ដាច់​ បាទ​ ឲ្យ​ស្ថាប័ន​រដ្ឋ​ហ្នឹង​ឯករាជ្យ ចៀសវាង​យក​ឥទ្ធិពល​គណបក្ស​ជ្រៀត​ចូល​នៅ​ក្នុង​ស្ថាប័ន​រដ្ឋ។ ប៉ុន្តែ​បើ​យើង​ពិនិត្យ​មើល​សព្វថ្ងៃ​នេះ​ ទៅ​ជា​ស្ថាប័ន​រដ្ឋ​ហ្នឹង​ធ្វើ​ការងារ​បក្ស​ច្រើន​ជាង​ការងារ​រដ្ឋ​ ហើយ​បាទ»។



{% include window.html
caption="កម្មករ​រោងចក្រ​កាត់​ដេរ​ចូលរួម​​ក្នុង​ពិធី​សំណេះ​សំណាល​ជាមួយលោក​នាយករដ្ឋមន្រ្តី ហ៊ុន សែន ក្នុង​ខេត្ត​កណ្តាល កាល​ពីថ្ងៃ​ទី​៣០ ខែឧសភា ឆ្នាំ២០១៨។ "
credit="(Samrang Pring | Reuters)"
add_padding=true
%}




### បែង​ចែក​មន្រ្តី​រាជការ​ស៊ីវិល​ឲ្យ​ធ្វើការ​ឃោសនា​ជាក្រុម ###

VOA បាន​ឃើញ​ក្រុម​ជជែក​តាមអ៊ីនធឺណែតមួយ​ ដែល​មាន​សមាជិក​១០៣​នាក់​សុទ្ធ​តែ​ជា​សមាជិក​គណបក្ស​ប្រជាជន​កម្ពុជា ​នៅ​ក្នុង​ក្រសួង​សេដ្ឋកិច្ច និង​ហិរញ្ញវត្ថុ ដែល​ពួកគេ​ពិភាក្សា​អំពី​ការ​ប្រជុំ ការ​ណែនាំ​ផ្សេងៗ​ និង​សកម្ម​ភាព​ក្នុង​ការ​គាំទ្រ​គណបក្ស ព្រម​ទាំង​ព័ត៌មាន​អំពី​ការងារ​ផ្សេងៗ​ទៀត។

សារាចរ​មួយ​ចេញ​ដោយ​ការិយាល័យ​ធំ​របស់​គណបក្ស​ប្រជាជន​កម្ពុជា​ នៅ​ខេត្ត​កណ្តាល​ បាន​ណែនាំ​សមាជិក​បក្ស​របស់​ខ្លួន​នៅ​តាម​ខេត្ត​ដោយ​បញ្ជាក់​ថា រដ្ឋ​មន្រ្តី​ក្រសួង​សេដ្ឋកិច្ច​និង​ហិរញ្ញវត្ថុ​ លោក អូន​ ព័ន្ធ​មុនីរ័ត្ន សមាជិក​គណៈកម្មាធិការ​ប្រតិបត្តិ​នៃ​គណបក្ស​ប្រជាជន គឺជា​អ្នក​ទទួល​បន្ទុក​ឃោសនា​គណបក្ស​នៅ​ក្នុង​ស្រុក​ខ្សាច់កណ្តាល និង​ស្រុក​ល្វាឯម។

សេចក្តី​បង្គាប់​នោះ​បង្ហាញ​ពី​មន្រ្តី​ផ្សេងៗ​ទៀត​នៅ​ក្នុង​ក្រសួង​នេះ​ ដែល​នឹង​ទទួល​ខុស​ត្រូវ​តាម​តំបន់​ខុស​គ្នាៗ​ក្នុង​ខេត្ត​កណ្តាល ហើយ​អគ្គ​នាយករង ត្រូវ​ទទួល​បន្ទុក​តាម​ស្រុក​នីមួយៗ ដែល​នេះ​មាន​ន័យ​ថា​ បុគ្គលិក​ក្រោម​បង្គាប់​របស់​ពួកគេ នឹង​ត្រូវ​បញ្ជូន​ទៅ​តំបន់​ទាំង​នោះ។

លិខិត​នោះ​បង្គាប់​ឲ្យ​សមាជិក​គណបក្ស​ប្រជាជន​កម្ពុជា​នៅ​ក្នុង​ខេត្ត​កណ្តាល ជួយ​មន្រ្តី​រាជការ​ស៊ីវិល​នៅ​ក្នុង​ក្រសួង​ នៅ​ពេល​ដែល​ពួកគេ​ទៅ​ធ្វើ​ការ​ឃោសនា​នៅ​តាម​សហគមន៍​នីមួយៗ។

លោក តារា ដែល​នៅ​ក្នុង​ក្រុម​ជជែក​តេលេក្រាម (Telegram) ដែរ​នោះ បាន​និយាយ​ថា​ លោក​ត្រូវ​បាន​គេ​បញ្ជា​ឲ្យ​ចូល​រួម​ធ្វើ​ជា​សមាជិក​សម្រាប់ «គណៈពង្រឹង» របស់​គណបក្ស​ប្រជាជន​កម្ពុជា ដើម្បី​ឃោសនា​ផ្សព្វផ្សាយ​គណបក្ស​នៅ​ឃុំ​អរិយក្សត្រ។ 

លោក​និយាយ​ថា​ លោក​និង​មិត្តរួម​ការងារ «ត្រូវ​បាន​គេ​ឃ្លាំ​មើល» នៅកន្លែង​ការងារ ដើម្បី​តាម​ដាន​ការ​ចូលរួម។ លោក​ថា៖ «បើ​សិន​ជា​​​ចាញ់​ឆ្នោត​ឃុំសង្កាត់​ មន្រ្តី​ទទួល​បន្ទុក​សម្រាប់​ឃុំ​នោះ​នឹង​ត្រូវ​គេ​បន្ទោស»។

តាំង​ពី​ខែ​មីនា​មក លោក​បាន​មក​ឃុំ​អរិយក្សត្រ​បី​បួន​ដង​ក្នុង​មួយ​ខែ ដើម្បី​ចែក​អំណោយ​ឲ្យ​អ្នក​ស្រុក​ ដែល​ជា​ផ្នែក​មួយ​នៃ​ការ​ពង្រីក​កេរ្តិ៍​ឈ្មោះ​របស់​គណបក្ស​ប្រជាជន​កម្ពុជា។ លោក​ធ្លាប់​បាន​ចែក​អង្ករ​ចំនួន​៥០​គីឡូក្រាម ​ទៅ​កាន់​គ្រួសារ​នីមួយៗ​ដែលមាន​សមាជិក​គ្រួសារ​ទើប​តែ​ស្លាប់​ ឬ​សមាជិក​គ្រួសារ​ថ្មី​ទើប​តែ​ចាប់​កំណើត។

លោក​ តារា បាន​និយាយ​ថា៖ «មេឃុំ​រៀបចំ​ការ​បរិច្ចាគ។ យើង​គ្រាន់​តែ​ទៅ​ដើម្បី​តំណាង​បក្ស។ យើង​ត្រូវ​ចំណាយ​ប្រមាណ​២០ម៉ឺន​រៀល (៥០ដុល្លារ​សហរដ្ឋ​អាមេរិក) ឲ្យ​ទៅ​មេឃុំ​ ហើយ​យើង​អាច​យក​លុយ​នោះ​វិញ​ពី​ការិយាល័យ»។



{% include photo-large.html 
file="https://gdb.voanews.com/64DC39DD-854E-45F1-A676-AE6F39738757_w1023_s.jpg"
caption="នៅ​ថ្ងៃ​ទី​១​នៃ​យុទ្ធនាការ​ឃោសនា​រក​សំឡេង​ឆ្នោត កាល​ពី​ថ្ងៃ​ទី​៧ ខែកក្កដា សមាជិក និង​អ្នកគាំទ្រ​គណបក្ស​ប្រជាជនកម្ពុជា បាន​ប្រមូល​ផ្តុំ​គ្នា​នៅ​តាម​ផ្លូវ ក្នុង​រាជធានីភ្នំពេញ។"
credit="(ទី អូលីស្សា | VOA Khmer)"
add_padding = true
%}


### បើមិនគាំទ្រគណបក្ស អាច​ដាក់​ពាក្យ​លា​លែង​បាន ###

អ្នក​នាំ​ពាក្យ​របស់​គណបក្ស​ប្រជាជន​កម្ពុជា លោក សុខ ឥសាន ហាក់​ចាត់​ទុក​បញ្ហា​នេះ​ថា​ មិន​មែន​ជា​រឿង​សំខាន់​ នៅ​ពេល​ដែល VOA បាន​សួរ​ថា​ តើ​ការ​អនុវត្ត​នេះ ពិត​ជា​ប៉ះពាល់​ឯករាជ្យ​ភាព​របស់​មន្រ្តី​រាជការ​ស៊ីវិល និង​ស្ថាប័ន​រដ្ឋ​ឬ​ទេ។

លោក​បាន​និយាយ​ថា​ បុគ្គល​ម្នាក់​មាន​សិទ្ធិ​ចូល​ជា​សមាជិក​គណបក្ស បើសិន​ជា​វា​មិន​មាន​ការ​រំខាន​ដល់​ការងារ​ ឬ​ប៉ះពាល់​ម៉ោង​ធ្វើការ​របស់​ពួកគេ។ 

លោក​បាន​មាន​ប្រសាសន៍​ថា៖ «ការ​ចូល​គណបក្ស​ណា​មួយ​ វា​អាស្រ័យ​ទៅលើ​ឆន្ទៈ​ ការ​ភ្ញាក់​រឭក​របស់​សាម៉ីជន​ បាទ។ មិន​មែន​ថា​ ឲ្យ​តែ​មន្រ្តី​រាជការ​ ត្រូវ​តែ​ចូល​គណបក្ស​ប្រជាជន នោះ​មិន​មែន​ទេ។ អាហ្នឹង​ វា​ជា​ការ​សម្លុត​គំរាម​កំហែង​គេ​ហើយ។ ក៏​ប៉ុន្តែ​លក្ខន្តិកៈ​របស់​គណបក្ស​មិន​ផ្អែក​ទៅ​លើ​គោលការណ៍​ចាប់​បង្ខំ​គេ​ទេ គឺ​អាស្រ័យ​ទៅ​លើ​ការ​ភ្ញាក់​រឭក​ខាង​នយោបាយ​របស់​បុគ្គល​ម្នាក់ៗ​ទេ​បាទ»។

កាលពី​ខែ​សីហា រដ្ឋមន្រ្តី​ក្រសួង​សង្គមកិច្ច អតីតយុទ្ធជន និង​យុវនីតិ​សម្បទា លោក វង សូត​ បាន​និយាយ​យ៉ាង​ច្បាស់​អំពី​អ្វី​ដែល​លោក​ចង់បាន​ពី​មន្រ្តី​រាជការ។

លោក​បាន​មាន​ប្រសាសន៍​ថា៖ «មន្ត្រី​ស៊ី​ប្រាក់​ខែ​របស់​រដ្ឋ​ឲ្យអព្យាក្រឹត្យ ប៉ុន្តែ​កុំ​ភ្លេច​ណា​ថា​ រដ្ឋ​នេះ​វា​កើត​ពី​បក្សហ្នឹង។ ​អីចឹង​ហើយ​ខ្ញុំ​គិត​ថា ​មន្ត្រី​យើង​ទាំង​អស់​ត្រូវ​តែ​មាន​ឥរិយាបថ​មួយ​ច្បាស់លាស់​រឿង​បក្ស​ អត់​មាន​ញ៉េញ៉ូ​ទេ»។ លោក​បាន​ថ្លែង​បែប​នេះ​នៅ​ក្នុង​ពិធី​ដំឡើង​ឋានន្តរសក្តិ​ដល់​មន្រ្តី​រាជការ។

លោក​បាន​បញ្ជាក់​បន្ថែម​ថា៖ «ប្រសិន​បើ​នរណា​ម្នាក់​មិន​គាំទ្រ​គណបក្ស​ប្រជាជន អាច​ដាក់ពាក្យ​លាឈប់​បាន ហើយ​ខ្ញុំ​នឹង​អាច​ជួយ។ ប៉ុន្តែ​ប្រសិន​បើ​ស្មោះត្រង់​នឹង​គណបក្ស​ប្រជាជន អ្នក​ត្រូវ​តែ​បោះឆ្នោត​ឲ្យ​គណបក្ស​ប្រជាជន ហើយ​អ្នក​អាច​នៅ​ទី​នេះ​បាន»។

ទោះ​បី​ជា​មាន​ការ​ដាក់​សម្ពាធ​លើ​មន្រ្តី​រាជការ​ជាង​២០ម៉ឺន​នាក់​ និង​សមាជិក​គណបក្ស​ប្រជាជន​កម្ពុជាជាច្រើន​នាក់ ​ក្នុង​ចំណោម​ប្រជាជន​ជាង​១៥​លាននាក់​ក៏​ដោយ ក៏​គណបក្ស​របស់​លោក ហ៊ុន សែន​ អាច​ឈ្នះ​គណបក្ស​សង្រ្គោះជាតិ​កាលពី​ការ​បោះឆ្នោត​ជាតិ​ឆ្នាំ​២០១៣​តែ​បន្តិច​ប៉ុណ្ណោះ ដែល​កាល​នោះព័ត៌មាន​អំពី​ការ​លួច​បន្លំ​បាន​បង្ក​ឲ្យ​មាន​បាតុកម្ម​ទ្រង់ទ្រាយ​ធំ។

លទ្ធផល​នៃ​ការ​បោះឆ្នោត​ឆ្នាំ​នោះ បង្ក​ឲ្យ​មាន​ការ​សង្ស័យ​ពី​ភាព​ស្មោះស័្មគ្រ​របស់​មន្រ្តី​រាជការ​ស៊ីវិល​ចំពោះ​គណបក្ស​ប្រជាជន​កម្ពុជា និង​សមាជិក​គណបក្ស ​នៅ​ពេល​ដែល​ពួកគេ​ធ្វើការ​បោះឆ្នោត​ជា​សម្ងាត់។

បន្ទាប់ពី​រដ្ឋាភិបាល​បាន​រំលាយ​គណបក្ស​ប្រឆាំង ហើយ​បាន​ចាប់​ខ្លួនលោក កឹម សុខា មេដឹកនាំ​គណបក្ស​នេះ​ដាក់​ពន្ធនាគារ​កាលពី​ឆ្នាំ​មុន មន្រ្តី​រាជការ និង​សមាជិក​គណបក្ស​ប្រជាជន​កម្ពុជា​សព្វថ្ងៃ​នេះ​មិន​មាន​ជម្រើស​ផ្សេង​ក្នុង​ការ​បោះ​ឆ្នោត​ជា​សម្ងាត់ ក្រៅ​ពី​បោះ​ឆ្នោត​ឲ្យ​គណបក្ស​កាន់​អំណាច​នោះ​ទេ។ 

លោក តារា បាន​និយាយ​ថា​ ​មន្ត្រី​រាជការ​ស៊ីវិល មិន​ដែល​ពិភាក្សា​អំពី​ការ​ធ្វើ​នយោបាយ​របស់​គណបក្ស​ប្រជាជន​កម្ពុជា​នៅ​ក្នុង​ស្ថាប័ន​រដ្ឋ​ ឬ​ការ​ជ្រើស​រើស​គណបក្ស​នយោបាយ​ណា​មួយ​នោះ​ទេ ដោយ​សារ​ការ​ភ័យ​ខ្លាច​ថា​ វា​នឹង​ប៉ះ​ពាល់​ដល់​ការងារ​ ឬ​ការ​ដំឡើង​តំណែង​របស់​ពួកគេ។

លោក​និយាយ​ថា៖ «ខ្ញុំ​មិន​ដែល​និយាយ​ថា តើ​ខ្ញុំ​ចូល​បក្ស​ដោយ​សារ​ការ​គាំទ្រពិត​ប្រាកដ ឬ​មិន​ពិត​នោះ​ទេ។ ចុះ​បើ​សិន​ជា​យើង​និយាយ​ប្រាប់​ប៉ះ​ចំ​សមាជិក​បក្ស​ស្មោះស្ម័គ្រ? យើង​មិន​ចប់​ហើយ! វា​ពិ​បាក​ក្នុង​ការ​តវ៉ា​ដោយសារ​គណបក្ស​ប្រជាជន​មាន​អំណាច​ខ្លាំង»៕



