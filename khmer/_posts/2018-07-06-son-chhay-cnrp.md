---
title: ជីវិត​អ្នក​នយោបាយ​ដែល​តស៊ូ​ដើម្បី​ការ​ផ្សះផ្សា​ជាតិ 
persona: សមាជិក​រដ្ឋសភា​នៃ​គណបក្ស​ប្រឆាំង
summary: លោក សុន ​ឆ័យ បាន​ចាត់​ទុក​ខ្លួន​លោក​ជា​អ្នក​ផ្សះផ្សា​នយោបាយ​កម្ពុជា តាំងពី​ឆ្នាំ ១៩៩៣ មក​ម្ល៉េះ។ ហើយ​ក្នុងនាម​ជា​សមាជិក​ម្នាក់​នៃ​គណបក្ស​សង្គ្រោះ​ជាតិ លោក​បាន​ស្ម័គ្រចិត្ត​បន្ត​រស់នៅ​ក្នុង​ប្រទេស​កម្ពុជា នៅ​ពេល​ដែល​សមាជិក​ដទៃ​ទៀត​នៃ​គណបក្ស​នេះ​បាន​សម្រេច​និរទេស​ទៅ​ក្រៅ​ប្រទេស​ ដោយសារ​ស្ថានភាព​នយោបាយ​តានតឹង។
byline: អូន ឆេងប៉រ
metrics-byline: Chhengpor, Aun

image: https://gdb.voanews.com/8F8E5212-28FB-46F6-8350-019202ECAA50_w1023_s.jpg
mugshot: /img/mugshot__son-chhay--400.jpg
cutlineX: រូបឯកសារ៖ លោក សុន ឆ័យ (កណ្តាល) តំណាងរាស្ត្រគណបក្ស​សង្គ្រោះជាតិ ថ្លែង​នៅក្នុងសន្និសីទ​សារព័ត៌មាន​មួយ នៅទីស្នាក់ការ​របស់​គណបក្ស នៅរាជធានីភ្នំពេញ កាលពីថ្ងៃទី១២ ខែកញ្ញា ឆ្នាំ២០១៧។ មន្ត្រីគណបក្ស​សង្គ្រោះជាតិ​បានឲ្យដឹងថា គណបក្សនេះនៅតែ​ប្តេជ្ញាចូលរួម​ការ​បោះឆ្នោត​ថ្នាក់ ជាតិនៅ​ខែកក្កដា ឆ្នាំ២០១៨។
credit: Heng Sinith | AP
youtube: 2tUyd6FIBBk

dateline: ភ្នំពេញ
location: Phnom Penh
map_pin: ភ្នំពេញ
coordinates: 11.556374, 104.92821

translation: /english/profile/politician/son-chhay-cnrp.html
hidePromos: true

date: 2018-07-06
categories: profile politician
layout: post-main
language: khmer
---


 
$DATELINE$ ទោះ​បី​យ៉ាង​គណបក្ស​សង្គ្រោះជាតិ​ត្រូវ​បាន​រំលាយ លោក សុន ឆ័យ នៅ​តែ​ញញឹម។
 
បើ​ទោះ​បី​ជា​រូប​លោក និង​សហការី​ចំនួន​១១៨​នាក់​ក្នុង​គណបក្ស​សង្គ្រោះជាតិ ត្រូវ​បាន​ហាម​មិន​ឲ្យ​ធ្វើ​នយោបាយ​រយៈពេល​៥​ឆ្នាំ ក្រោយ​ពី​គណបក្ស​នេះ​ត្រូវ​បាន​រំលាយ​ក៏​ដោយ ​ក៏​អតីត​តំណាងរាស្ត្រ​ល្បី​ឈ្មោះ​រូប​នេះ នៅ​តែ​ញញឹម​ពព្រាយ​ក្នុង​បទសម្ភាសន៍​ជាមួយ​ VOA កាលពី​ចុង​ខែ​មីនា ដោយ​រំឭក​ពី​ប្រវត្តិ និង​ការ​តស៊ូ​នយោបាយ​អស់​ពេល​ពីរ​ទសវត្សរ៍​របស់​លោក មុន​ដំណើរការ​បោះឆ្នោត​ជាតិ​នៅ​ថ្ងៃ​ទី ២៩ ខែ​ កក្កដា​នេះ។ 
 
គណបក្ស​សង្គ្រោះ​ជាតិ ដែល​ជា​សម្ព័ន្ធភាព​នយោបាយ​ជំទាស់ ​កើត​ចេញ​ពី​ការ​ច្របាច់​បញ្ចូល​គ្នា​រវាង​គណបក្ស​ សម រង្ស៊ី និង​គណបក្ស​សិទ្ធិ​មនុស្ស​កាលពី​ឆ្នាំ​២០១២ ត្រូវ​បាន​រំលាយ​ដោយ​ចម្រូងចម្រាស ក្រោម​អំណាច​សាលក្រម​តុលាការ​កំពូល​របស់​កម្ពុជា។ សមាជិក​គណបក្ស​ប្រឆាំង​នេះ​ចំនួន​១១៨​នាក់​ ត្រូវ​បាន​ហាម​មិន​ឲ្យ​ធ្វើ​នយោបាយ​រយៈពេល​៥ឆ្នាំ ហើយ​សមាជិក​ជាន់​ខ្ពស់​មួយ​ចំនួន​ធំ បាន​ភៀស​ខ្លួន​ទៅ​ក្រៅ​ប្រទេស ដោយសារ​ភ័យខ្លាច​ការ​ចាប់​ខ្លួន។ 




{% include map.html %}



ខណៈ​ដែល​​​សហការី​របស់​លោក​មួយ​ចំនួន​បាន​រត់ភៀស​ខ្លួន​ចេញ​ទៅ​ក្រៅ​ប្រទេស ស្វះ​ស្វែងរក​ការ​គាំទ្រ​ពី​សហគមន៍​អន្តរជាតិ ​ដើម្បី​ដាក់​សម្ពាធ​ដល់​រដ្ឋាភិបាល​ក្រុង​ភ្នំពេញ​ឲ្យ​បែរ​ត្រឡប់​ក្រោយ និង​បើក​លំហ​នយោបាយ​ឡើង​វិញ​នោះ លោក សុន ឆ័យ បាន​សម្រេច​ចិត្ត​ផ្ទុយ​ពី​នេះ ដោយ​បន្ត​រស់​នៅ​ក្នុង​ប្រទេស មិន​ចេញ​ទៅ​ណា។
 
បើ​និយាយ​ពី​ឆាក​នយោបាយ​ខ្មែរ​សម័យ​ទំនើប​ក្រោយ​កិច្ច​ព្រមព្រៀង​សន្តិភាព​ទីក្រុង​ប៉ារីស លោក សុន ឆ័យ ក៏​ដូចជា​អ្នក​នយោបាយ​ដទៃ​ទៀត​ដែល​មាន​ឈ្មោះ​ល្បី​រន្ទឺ​ដែរ កម្រ​នឹង​ចាក​ឆ្ងាយ​ពី​ឧគ្ឃោសនស័ព្ទ និង​ប្រព័ន្ធ​ឃោស​នានា​ណាស់។ ជា​ញឹកញយ គេ​ឃើញ​លោក​និយាយ​ទៅ​កាន់​មហាជន​តាមរយៈ​កិច្ច​សម្ភាសន៍​ជាមួយ​បណ្ដាញ​សារព័ត៌មាន ការ​ចុះ​ទៅ​ជួប​ពលរដ្ឋ​ម្ចាស់​ឆ្នោត និង​ការ​ចោទ​សួរ​សំណួរ​ពិបាកៗ​ទៅ​កាន់​មន្ត្រី​រដ្ឋាភិបាល​រាប់​មិន​អស់​ ដែល​មិន​សូវ​ចូលចិត្ត​សំណួរ​ទាំង​នេះ។
 
តាំង​តែ​ពី​ឆ្នាំ​១៩៩៣​មក លោក សុន ឆ័យ បាន​ជាប់​ឆ្នោត និង​ដើរ​តួ​នាទី​ជា​អ្នក​តំណាងរាស្ត្រ​នៅ​គណបក្ស​បី​ផ្សេងៗ​ពី​គ្នា ចាប់​តាំង​ពី​អតីត​គណបក្ស​ប្រជាធិបតេយ្យ​សេរី​និយម​ព្រះ​ពុទ្ធសាសនា អតីត​គណបក្ស​ សម រង្ស៊ី និង​ចុង​ក្រោយ​បង្អស់​នេះ គឺ​គណបក្ស​សង្គ្រោះ​ជាតិ ដែល​មក​ទល់​នឹង​ពេល​រំលាយ​គណបក្ស​នេះ លោក សុន ឆ័យ ដើរ​តួ​នាទី​ជា​ប្រធាន​ក្រុម​តំណាងរាស្ត្រ​របស់​គណបក្ស ដែល​តាំង​ទី​ដុះ​ឫស​ការងារ​នៅ​សភា​ជាន់​ទាប​នេះ​តែម្ដង។
 
លោក សុន ឆ័យ បាន​និយាយ​ក្នុង​កិច្ច​សន្ទនា​ជាមួយ VOA យ៉ាង​ដូច្នេះ​ថា៖
 
«ខ្ញុំ​យល់​ថា សភា​គឺ​ជា​ស្ថាប័ន​ជាតិ​មួយ​ដែល​តំណាង​ឱ្យ​ពលរដ្ឋ​ទូទៅ ត្រូវ​តែ​អ្នក​ដឹកនាំ​ឆ្លើយ​បំភ្លឺ​ពលរដ្ឋ​តាម​សភា តាម​រយៈ​ការ​សួរ​ដេញដោល»។
 
អតីត​អ្នក​តំណាងរាស្ត្រ​រូប​នេះ​បាន​បន្ថែម​យ៉ាង​ដូច្នេះ​ថា៖
 
«ភាសា​អង់គ្លេស គេ​ឧស្សាហ៍​និយាយ​ជា​ញឹកញាប់​ដែរ​ថា៖ There is no peace without justice [ដែល​មាន​ន័យ​ថា] ដូច្នេះ​សង្គម​ដែល​គ្មាន​​យុត្តិធម៌ វា​អត់​មាន​សន្តិភាព​ទេ។ ដូច្នេះ​ដើម្បី​មាន​សន្តិភាព វា​ទាល់តែ​មាន​យន្តការ​គ្រប់គ្រង​ដែល​ផ្ដល់​យុត្តិធម៌​បាន​ដល់​ពលរដ្ឋ​គ្រប់រូប»។



### គ្មាន​វិប្បដិសារី  ###
 
ទាំង​ក្នុង​ការ​បោះឆ្នោត​ជាតិ​ឆ្នាំ​២០១៣ និង​ការ​បោះឆ្នោត​ឃុំ​សង្កាត់​ឆ្នាំ​២០១៧ គណបក្ស​សង្គ្រោះ​ជាតិ​ដណ្ដើម​បាន​សំឡេង​គាំទ្រ​ខ្ទង់លាន​សំឡេង ប្រមូល​បាន​អាសនៈ​យ៉ាង​ច្រើន​សន្ធឹក​សន្ធាប់។ ដ្បិតតែ​មិន​ទាន់​ដល់​ថ្នាក់​វ៉ា​ប្រជែង​ឈ្នះ​គណបក្ស​ប្រជាជន​កម្ពុជា​ក៏​ពិត​មែន ​ប៉ុន្តែ​សំឡេង​គាំទ្រ​ក៏​ល្មម​ធ្វើ​ឲ្យ​គណបក្ស​កាន់​អំណាច​ច្រើន​ទសវត្សរ៍​មួយ​នេះ​រសើប​នៅ​លែង​សុខ។

ប៉ុន្តែ​អ្វីៗ​បាន​ប្រែប្រួល ខណៈ​ពេល​ដែល​ព្រះអាទិត្យ​បន្ទាប​ខ្លួន​ទាប​ទៅៗ សន្សឹមៗ ហៀប​អស្ដង្គត។ វេលា​រសៀល​ហក់​ចូល​ពេល​ល្ងាច​ថ្ងៃ​ទី១៦ ខែ​វិច្ឆិកា ឆ្នាំ​២០១៧ វា​ហាក់​ដូចជា​បាន​ដើរ​តួ​ជា​ប្រផ្នូល​នៃ​ទី​បញ្ចប់​របស់​គណ​បក្ស​សង្គ្រោះ​ជាតិ ដែល​មែន​ទែន​នៅ​មាន​សុខភាព​នយោបាយ​ល្អ​ប្រសើរ​នៅ​ឡើយ ប្រៀប​ដូចជា​យុវជន​ពេញ​កម្លាំង​ម្នាក់។ 

នៅ​ពេល​ដែល លោក ឌិត មុន្ទី ប្រធាន​តុលាការ​កំពូល អុក​ញញួរ​សម្រេច​រំលាយ​គណបក្ស​សង្គ្រោះ​ជាតិ លោក សុន ឆ័យ និង​សហការី​ទាំង​១១៨រូប ត្រូវ​អស់​ការងារ​ធ្វើ​នៅ​រដ្ឋសភា​ជា​ស្វ័យ​ប្រវត្តិ ក្រោយ​ពី​ការ​ប្រព្រឹត្ត​ទៅ​នៃ​អង្គ​ជំនុំជម្រះ​ពេញ​មួយ​ថ្ងៃ ក្រោម​ការ​យាមកាម​យ៉ាង​ម៉ត់ចត់​ពី​សំណាក់​កងកម្លាំង​ប្រដាប់​អាវុធ​យ៉ាង​ក្រាស់​ឃ្មឹក​ ព័ទ្ធ​ជុំ​វិញ​មន្ទីរ​តុលាការ​ជាន់​ខ្ពស់​របស់​ប្រទេស ក្នុង​ខណ្ឌ​ដូនពេញ រាជធានី​ភ្នំពេញ។
 
គណបក្ស​ប្រឆាំង​នេះ​ត្រូវ​បាន​ចោទ​ថា ​បាន​ធ្វើ​នយោបាយ​ក្រោម​ការ​ដឹក​ច្រមុះ​របស់​រដ្ឋាភិបាល​បរទេស ដែល​សំដៅ​ទៅ​លើ​រដ្ឋាភិបាល​អាមេរិក ដោយ​បាន​អនុវត្ត​គម្រោង​ការ​តូច​ធំ​នានា ដើម្បី​ផ្តួល​រំលំ​រដ្ឋាភិបាល​លោក​នាយក​រដ្ឋមន្ត្រី ហ៊ុន សែន ដែល​បទ​ចោទ​នេះ​ត្រូវ​បាន​ច្រាន​ចោល និង​មិន​ទទួល​ស្គាល់​ដោយ​គណបក្ស​សង្គ្រោះ​ជាតិ និង​រដ្ឋាភិបាល​អាមេរិក។

យ៉ាង​ណា​ក៏​ដោយ នៅ​មុន​ការ​រំលាយ​តែ​ប៉ុន្មាន​សប្ដាហ៍ ប្រធាន​គណបក្ស​គឺ​លោក កឹម សុខា ត្រូវ​បាន​កម្លាំង​នគរបាល​ចូល​ទៅ​ចាប់​ខ្លួន​ទាំង​កណ្ដាល​អាធ្រាត្រ ហើយ​លោក​ត្រូវ​បាន​គេ​ឃុំ​មកទល់​នឹង​ពេល​នេះ គិត​តាំង​ពី​ខែ កញ្ញា ឆ្នាំ ២០១៧ ដោយ​ប្រឈម​នឹង​ការ​ចោទ​ប្រកាន់​ពី​បទ«ក្បត់​ជាតិ»។ 

ដ្បិត​តែ​ក្រុម​អ្នក​រិះគន់​និង​តាម​ដាន​មួយ​ចំនួន​បាន​បញ្ចេញ​ទស្សនៈ​ថា ការ​រំលាយ​គណបក្ស​សង្គ្រោះ​ជាតិ មាន​ន័យ​ស្មើ​នឹង​«មរណភាព​នៃ​របប​ប្រជាធិបតេយ្យ»​នៅ​កម្ពុជា​យ៉ាង​ណា​ក្ដី ក៏​របប​ដឹកនាំ​រដ្ឋាភិបាល​នៅ​រាជធានី​ភ្នំពេញ បាន​ចាត់​ទុក​ការ​ចាត់​វិធានការ​វាយ​បង្ក្រាប​ក្រុម​ជំទាស់​នេះ ថា​ជា​ការ​អនុវត្ត​ច្បាប់​ស្រប​តាម​នីតិវិធី​នានា​នៃ​ច្បាប់​ប្រទេស ធានា​រក្សា​សន្តិភាព ស្ថិរភាព និង​កសាង​នីតិរដ្ឋ​ឲ្យ​ខាង​តែ​បាន។
 
ដោយ​បាន​ជ្រើស​យក​ជម្រើស​ផ្សេង​ពី​សហការី​រាប់សិប​នាក់​ដែល​រត់​គេច​ខ្លួន លោក សុន ឆ័យ ដែល​បន្ត​រស់​នៅ​ក្នុង​ប្រទេស​តាម​យថាកម្ម បាន​ចំណាយ​ពេល​ទំនេរ«គ្មាន​ការ​ងារ​ធ្វើ»​របស់​លោក ឆ្លុះបញ្ចាំង​ឡើង​វិញ​នូវ​ជីវភាព និង​ទស្សនវិជ្ជា​នយោបាយ​របស់​លោក ដែល​ដាក់​ចេញ​ជា​ការ​អនុវត្ត​នា​ពេល​កន្លង​មក។ 
 
«អត់ទេ! ខ្ញុំ​អត់​មាន​ស្ដាយ​ក្រោយ ក៏​អត់​មាន​ស្ដាយ​តួ​នាទី​ដែរ! អត់ទេ! ទី​មួយ​វា​គឺជា​ឱកាស​ឲ្យ​ខ្ញុំ​បាន​សម្រាក​ផង ព្រោះ​ធ្វើ​ការ​យូរ​ហើយ ជា​តំណាងរាស្ត្រ​ប្រាំ​អាណត្តិ! យូរ​ដែរ! ... ទី​ពីរ អ្វី​ដែល​សំខាន់ គឺ​ក្នុង​រយៈកាល​ម្ភៃ​ប្លាយ​ឆ្នាំ​នេះ គឺ​យើង​បាន​ធ្វើ​ការងារ​របស់​យើង ដោយ​ស្មោះ​ត្រង់ ដោយ​កិត្តិយស! អាហ្នឹង​ដែល​សំខាន់!»
 
លោក សុន ឆ័យ បាន​បន្ថែម​ថា៖

«យើង​ជា​អ្នក​ដឹក​នាំ យើង​ត្រូវ​កែប្រែ​ទម្លាប់​អាក្រក់​យើង​ទៅ​តាម​ការ​ប្រែប្រួល​នៃ​សង្គម ណា៎! យើង​ធ្វើ​ប្រឆាំង​នឹង​ពលរដ្ឋ​អត់​បាន​ទេ! យើង​ត្រូវ​ដឹង​ថា ការ​ធ្វើ​ប្រឆាំង​នឹង​ចរន្ត​ពលរដ្ឋ​នេះ មិន​អាច​ជោគ​ជ័យ​នោះ​ទេ សម័យ​ណា​ក៏​ដូច​សម័យ​ណា​ដែរ។ ដូច្នេះ​ធ្វើ​ម៉េច​ត្រូវ​យក​ចិត្ត​ទុក​ដាក់ ត្រូវ​អប់រំ​ខ្លួន​ឯង​បន្ថែម ផ្លាស់​ប្ដូរ​ទម្លាប់​របស់​ខ្លួន​ហ្នឹង ឱ្យ​ស្រប​ទៅ​តាម​ការ​ប្រែប្រួល​នៃ​សង្គម ធ្វើ​ម៉េច​ឱ្យ​ពលរដ្ឋ​ទទួល​យក​បាន។ នេះ​ជា​យោបល់​របស់​ខ្ញុំ!»

បច្ចុប្បន្ន​នេះ លោក សុន ឆ័យ ចំណាយ​ពេល​រាប់​ម៉ោង​ក្នុង​មួយ​ថ្ងៃៗ គាស់​រំលើង​ឡើង​វិញ​នូវ​ឯកសារ​ប័ណ្ណសារ​ការងារ​ចាស់ៗ ដែល​លោក​បាន​សន្សំ​រៀបចំ​ទុក​ក្នុង​រយៈពេល​២៥ឆ្នាំ​ចុង​ក្រោយ​នៃ​ការងារ​នយោបាយ ក្រែង​លោ​អាច​សរសេរ​អត្ត​ជីវប្រវត្តិ​បែប​ប្រវត្តិសាស្ត្រ​មួយ​ទុកជា​ឯកសារ​ស្រាវជ្រាវ​សម្រាប់​សាធារណជន​ទៅ​ថ្ងៃ​អនាគត។

ក្រៅ​ពី​នោះ លោក សុន ឆ័យ ក៏​មាន​ពេល​អង្គុយ​សញ្ជឹង​អាន​ជីវប្រវត្តិ​អ្នក​នយោបាយ​ល្បីៗ​នានា​ផង​ដែរ ដែល​ក្នុង​នោះ​លោក​ចាប់​អារម្មណ៍​ជាង​គេ ខ្សែ​ជីវិត​នយោបាយ​ប្រែប្រួល​ពីរ​រនោច​មក​ខ្នើត នៃ​អតីត​រដ្ឋ​បុរស​ចិន​កុម្មុយនីស្ត តេង សៀវភីង ដែល​ជា​បិតា​ស្ថាបនិក​យុគ​សម័យ​វិបុលភាព​សេដ្ឋកិច្ច​ចិន​សម័យ​ទំនើប តាម​រយៈ​ការ​បើក​ទ្វារ​ប្រទេស​ទទួល​យក​មនោគមវិជ្ជា​សេដ្ឋកិច្ច​មូលធន​និយម។

ចំពោះ​លោក សុន ឆ័យ អំណាន​អំពី​លោក តេង សៀវភីង បាន​នាំ​ឱ្យ​លោក​មាន​ការ​វាយ​តម្លៃ​ទៅ​លើ​បុរស​មាឌ​ក្រអាញ​របស់​ចិន​រូប​នេះ​យ៉ាង​ដូច្នេះ​ថា ជា​មនុស្ស​ដាក់​ខ្លួន និង​ស្គាល់​កាលៈទេសៈ សំងំ​អភិវឌ្ឍ​ខ្លួន កសាង​គំនិត រង់ចាំ​ពេល​វេលា​មក​ដល់​នឹង​យក​ទៅ​អនុវត្ត​​តែម្ដង។



### ហក់​ចូល​សមរភូមិ​នយោបាយ ###

លោក សុន ឆ័យ មាន​កំណើត​កើត​ជា​អ្នក​ភូមិ​ស្វាយ​ធំ ក្បែរ​ក្រុង​សៀមរាប​ មិន​ឆ្ងាយ​ប៉ុន្មាន​ពី​ប្រាសាទ​អង្គរវត្ត នៅ​លើ​ទឹក​ដី​បេតិកភណ្ឌ​ប្រវត្តិសាស្ត្រ​របស់​ប្រទេស។ លោក​ចាប់​កំណើត​ក្នុង​ទសវត្សរ៍ ១៩៥០ ​ក្នុង​គ្រួសារ​ដែល​មាន​ឪពុក​ជា​បុគ្គលិក​ដឹក​ជញ្ជូន​របស់​សាជីវកម្ម​រដ្ឋ​មួយ​នៃ​របប​សង្គមរាស្ត្រនិយម​នៃ​អតីត​សម្ដេច​ព្រះ​ឧបយុវរាជ នរោត្តម សីហនុ និង​ម្ដាយ​ជា​មេ​ផ្ទះ​មើល​ថែ​កូន​ប្រុស​ស្រី​ចំនួន​១១​នាក់ រួម​ទាំង​លោក សុន ឆ័យ ផង។
 
លុះ​បាន​ចម្រើន​វ័យ​ដល់​ដំណាក់កាល​ទទួល​ការ​អប់រំ​សិក្សាធិការ​និង​នៅ​ពេល​ទំនេរ​ពី​ម៉ោង​រៀន​សូត្រ លោក សុន ឆ័យ តែង​ចំណាយ​ពេល​អង្គុយ​ដំ​កង់​ផ្ទៀង​ត្រចៀក​ស្ដាប់​ការ​ជជែក​ដេញដោល​ក្នុង​រដ្ឋសភា ដែល​ផ្សាយ​តាម​វិទ្យុ​ជាតិ​គ្រប់គ្រង​ដោយ​រដ្ឋ​ ផ្សាយ​ចេញ​ពី​ភ្នំពេញ។ ពេល​នោះ​ហើយ​ដែល​លោក​បាន​ស្គាល់​នូវ​អ្វី​ទៅ​ដែល​ហៅ​ថា​ឆាក​នយោបាយ។
 
ក៏​ប៉ុន្តែ​ការ​តាំង​ចិត្ត​យ៉ាង​មុតមាំ​ថា​ត្រូវ​តែ​ចូល​ប្រឡូក​ក្នុង​នយោបាយ​ដើម្បី​កែកុន​ស្ថានភាព​ស្រុក​ទេស​នោះ លោក​មិន​ដែល​មាន​ទាល់តែ​សោះ ​រហូត​ទាល់​តែ​យុវជន សុន ឆ័យ ដូច​នឹង​ខ្មែរ​មួយ​នគរ​ដែរ ហែល​ប្រឡូក​ឆ្លង​កាត់​របប​ខ្មែរ​ក្រហម​កុម្មុយនីស្ត ដែល​បាន​នាំ​ឱ្យ​ឪពុក​និង​បងប្អូន​របស់​លោក​ពីរ​រូប​ទទួល​មរណភាព ទើប​ឆន្ទៈ​នយោបាយ​របស់​លោក​កើត​ចេញ​យ៉ាង​ពុះ​កញ្ជ្រោល។ លោក សុន ឆ័យ បាន​ប្រាប់ ​VOA យ៉ាង​ដូច្នេះ​ថា៖
 
«ខ្ញុំ​មាន​ការ​ឈឺ​ចាប់ ដោយ​ប្រទេស​កម្ពុជា​យើង​តែង​តែ​ទទួល​បាន​នូវ​អ្នក​ដឹក​នាំ​ដែល​ខ្វះ​ការ​ទទួល​ខុស​ត្រូវ ដោយ​សារ​តែ​អ្នក​ដឹក​នាំ​ប្រទេស​ខ្វះ​ការ​ទទួល​ខុស​ត្រូវ​នេះ​ឯង ដែល​ធ្វើ​ឱ្យ​យើង​រង​ទុក្ខ​វេទនា។ យើង​ឃើញ​ហើយ​ពី​របប​មួយ​ទៅ​របប​មួយ អ្នក​ដឹក​នាំ​យក​ចិត្ត​ទុក​ដាក់​តែ​ពី​រឿង​អំណាច ពី​រឿង​មុខ​មាត់​ច្រើន ហើយ​មាន​ការ​ឈ្លោះ​ប្រកែក​គ្នា ដោយសារ​តែ​អំណាច​ហ្នឹង ប៉ុន្តែ​មិន​បាន​យក​ចិត្ត​ទុក​ដាក់​ក្នុង​ការ​រៀបចំ​សង្គម​ឱ្យ​មាន​យន្តការ​រឹងមាំ​​ដើម្បី​ធានា​សុខសាន្ត​របស់​សង្គម​ទេ»។





{% include photo.html 

file="https://gdb.voanews.com/1BE656D4-507F-45B8-A5D0-B9594D768491.jpg"
caption="រូបឯកសារ៖ លោក សុន ឆ័យ ដែលជាតំណាងរាស្ត្រគណបក្ស​ប្រជាធិបតេយ្យ​សេរី​និយម​ព្រះ​ពុទ្ធសាសនា​ ដែល​និរទេស​ខ្លួន បាន​លើក​ដៃជា​សញ្ញាជ័យជម្នះ បន្ទាប់ពីលោកមកដល់អាកាសយាន្តដ្ឋានភ្នំពេញ កាលពីថ្ងៃសុក្រ ទី១៧ ខែតុលា ឆ្នាំ១៩៩៧។ លោក​បាន​ចាកចេញ​ពីប្រទេសកម្ពុជា បន្ទាប់ពីការ​ប្រយុទ្ធគ្នាបានផ្ទុះ​ឡើងនៅក្នុងរាជធានីភ្នំពេញ។"
credit="(Ou Neakiry | AP)"

%}


ក្រោយ​ពី​របប​ខ្មែរ​ក្រហម​ដួល​រំលំ​ដោយ​ការ​វាយ​សម្រុក​ចូល​របស់​កងទ័ព​សាធារណរដ្ឋ​សង្គមនិយម​វៀតណាម នៅ​ឆ្នាំ​១៩៧៩ លោក សុន ឆ័យ បាន​ទៅ​រស់​នៅ​ប្រទេស​អូស្ត្រាលី​ក្នុង​នាម​ជា​ជន​ភៀសខ្លួន ដែល​លោក​បាន​សិក្សា​រៀន​សូត្រ​បន្ត​ផ្នែក​គណិតវិទ្យា មុន​នឹង​ត្រឡប់​មក​កម្ពុជា​វិញ​នៅ​ឆ្នាំ​១៩៩១ ពេល​ដែល​អង្គការ​សហប្រជាជាតិ​និង​សហគមន៍​អន្តរជាតិ​ជួយ​ទំនុកបម្រុង​ភាគី​ជម្លោះ​ខ្មែរ​ទាំង​បួន​ភាគី​ឲ្យ​ចុះ​កិច្ច​ព្រមព្រៀង​សន្តិភាព​ទី​ក្រុង​ប៉ារីស។

ជាមួយ​នឹង​ឆន្ទៈ​និង​ក្ដី​ប្រាថ្នា​ចង់​ចូល​នយោបាយ​ស្រាប់ លោក សុន ឆ័យ បាន​វិវត្ត​ខ្លួន​យ៉ាង​រហ័ស​ពី​ការងារ​ជា​គ្រូ​បង្រៀន​នៅ​អូស្ត្រាលី មក​ក្លាយ​ជា​បេក្ខជន​តំណាងរាស្ត្រ​នៃ​គណបក្ស​ប្រជាធិបតេយ្យ​សេរី​និយម​ព្រះ​ពុទ្ធ​សាសនា​របស់​អតីត​នាយករដ្ឋមន្ត្រី លោក សឺន សាន នៅ​ទឹកដី​កម្ពុជា។ នៅ​ឆ្នាំ​១៩៩៣​ លោក​ជាប់​ជា​តំណាងរាស្ត្រ​មណ្ឌល​សៀមរាប។
 
ក៏​ប៉ុន្តែ​ភាព​ប្រទាញ​ប្រទង់​ដណ្ដើម​អនុភាព​ផ្នែក​អំណាច​នយោបាយ ចេះ​តែ​បន្ត​កើត​មាន​រហូត​ដល់​មាន​ការ​បណ្ដេញ​លោក សម រង្ស៊ី ចេញ​ពី​តំណែង​រដ្ឋមន្ត្រី​ក្រសួង​ហិរញ្ញវត្ថុ និង​តំណែង​ជា​តំណាងរាស្ត្រ ដែល​ជា​ព្រឹត្តិការណ៍​មួយ​ជួយ​គូស​វាសនា​អនាគត​នយោបាយ​របស់​លោក សុន ឆ័យ និង​លោក សម រង្ស៊ី ដែល​លោក​បាន​ចូល​រួម​ដើរ​ទន្ទឹម​គ្នា​រហូត​មក​ដល់​ពេល​ថ្មីៗ​នេះ។



### ឆក់​យក​សន្តិភាព​មក​វិញ​ ###
 
អភិក្រម​នៃ​ការ​ដណ្ដើម​អំណាច​ក្នុង​រដ្ឋាភិបាល​ចម្រុះ​សហ​នាយករដ្ឋមន្ត្រី នៃ​គណបក្ស​ហ៊្វុនស៊ីនប៉ិច និង​គណបក្ស​ប្រជាជន​កម្ពុជា​បាន​វិវត្ត​ពី​សមរភូមិ​ត្រ​ជាក់ ទៅ​ជា​ចម្បាំង​រាំង​ជល់​មួយ​ចម្អិន​កំពឹស តែ​ប្រកប​ដោយ​ភាព​មហន្តរាយ​នៅ​ខែ​កក្កដា ឆ្នាំ​១៩៩៧ ពេល​ដែល​កម្លាំង​ពីរ​ក្រុម​នៃ​កង​យោធពល​ខេមរភូមិន្ទ ដែល​ស្មោះស្ម័គ្រ​នឹង​គណបក្ស​រៀងៗ​ខ្លួន​ក្នុង​ចំណោម​គណបក្ស​ទាំង​ពីរ បាន​ពើប​ប្រយុទ្ធ​គ្នា​នៅ​កណ្ដាល​រាជធានី​ភ្នំពេញ និង​តំបន់​យុទ្ធសាស្ត្រ​ដែល​នៅ​ជុំ​វិញ។

លទ្ធផល​នៅ​ទី​ចុង​បញ្ចប់​នៃ​សមរភូមិ​បង្ហូរ​ឈាម​កណ្ដាល​រាជធានី​ដែល​ទើប​ទទួល​បាន​សន្តិភាព​ថ្មី​ថ្មោង បាន​នាំ​ឲ្យ​មាន​មនុស្ស​ស្លាប់​សន្ធឹក​សន្ធាប់ ហើយ​នាយករដ្ឋមន្ត្រី​ទី​មួយ ព្រះ​អង្គ​ម្ចាស់ នរោត្តម រណឫទ្ធិ ត្រូវ​បាន​ទម្លាក់​ពី​តំណែង និង​ជំនួស​ដោយ​អ្នក​ថ្មី។ ចំណែក​ឯ​ឧត្ដមសេនីយ៍​ជា​មេទ័ព​ហ៊្វុនស៊ីនប៉ិច​មួយ​ចំនួន​ត្រូវ​បាន​ចាប់​ចង និង​ពិឃាដ​ក្ស័យ​ជីវិត ហើយ​រចនា​សម្ព័ន្ធ​មិន​ផ្លូវ​ការ​នៃ​កង​ទ័ព​ជាតិ​ដែល​ស្មោះស្ម័គ្រ​នឹង​គណបក្ស​ហ៊្វុនស៊ីនប៉ិច​ក៏​ត្រូវ​រលត់​រលាយ​បាត់​រូប។

នៅ​ពេល​នោះ​ហើយ ដែល​លោក សុន ឆ័យ ដែល​ជា​អ្នក​តំណាងរាស្ត្រ​មណ្ឌល​សៀមរាប​នា​គ្រា​នោះ បាន​សម្រេច​ចិត្ត​ហោះហើរ​ត្រឡប់​ពី​ទី​ក្រុង​បាងកក ប្រទេស​ថៃ ចូល​មក​វិញ​ ដើម្បី​ស្វែងរក​ការ​សម្រុះ​សម្រួល​គ្នា​ពី​លោក​នាយករដ្ឋមន្ត្រី ហ៊ុន សែន និង​ភាគី​ពាក់​ព័ន្ធ ធានា​យ៉ាង​ណា​ដោះ​ស្រាយ​បញ្ហា និង​ធានា​អប្រក្រតីភាព​នៃ​ដំណើរ​ប្រជាធិបតេយ្យ​ថ្មី​ថ្មោង​របស់​ប្រទេស​ឡើង​វិញ ក្រោយ​ពី​លោក​និង​សហការី​ជា​ច្រើន​រូប​ទៀត​រត់​គេច​ខ្លួន ដើម្បី​សុវត្ថិភាព​នៃ​អាយុ​ជីវិត ចេញ​ក្រៅ​តំបន់​ប្រយុទ្ធ​ថ្មី​កណ្ដាល​បេះដូង​នៃ​ភូមិសាស្ត្រ​នយោបាយ​របស់​ជាតិ។ 
 
ក្រៅ​តែ​ពី​បាន​ជជែក​នឹង​លោក​នាយករដ្ឋមន្ត្រី ហ៊ុន សែន ដំណើរ​របស់​លោក សុន ឆ័យ ក៏​បាន​នាំ​ឱ្យ​លោក​មាន​ភ័ព្វ​ត្រូវ​បាន​អតីត​ព្រះ​មហាក្សត្រ​ព្រះបាទ នរោត្តម សីហនុ ទ្រង់​សព្វ​ព្រះ​រាជហឫទ័យ ​ប្រទាន​សវនាការ​ភ្លាមៗ​នៅ​ឯ​ព្រះ​រាជ​ដំណាក់​របស់​ព្រះ​អង្គ ក្នុង​សង្កាត់​ស្វាយ​ដង្គំ មាត់​ស្ទឹង​ខេត្ត​សៀមរាប ក្បែរ​ស្រុក​កំណើត​លោក សុន ឆ័យ។
 
«សំណាង​ដែរ ព្រះ​ករុណា​លោក​ទទួល។ ខ្ញុំ​ជួប​ព្រះ​ករុណា​បី​ម៉ោង ហើយ​រឿង​នេះ​ជា​រឿង​ដែល​ខ្ញុំ​ចងចាំ​មួយ​ជីវិត​របស់​ខ្ញុំ ... កាល​នោះ លោក​ព្រះ​កន្សែង លោក​យំ ហើយ​នៅ​ពេល​ដែល​ជួប​នោះ មាន​តែ​ខ្ញុំ​[​និង​ទ្រង់]​ពីរ​នាក់​ទេ»។
 
ជា​ច្រើន​ខែ បន្ទាប់​ពី​ជំនួប​ទាំង​នោះ ដំណោះ​ស្រាយ​នយោបាយ​មួយ​ក៏​កើត​ចេញ​ឡើង ក្រោម​គំនិត​ផ្ដួចផ្ដើម​ជា​រូបមន្ត​របស់​ប្រទេស​ជប៉ុន ក្នុង​ការ​បើក​សវនាការ​សម្រេច​កំបាំង​មុខ​កាត់​ទោស ព្រះ​អង្គ​ម្ចាស់ នរោត្តម រណឫទ្ធិ និង​មាន​ការ​ព្រះ​រាជទាន​លើក​លែងទោស ឱ្យ​ផុត​ទោស​ទណ្ឌ​ធានា​ឲ្យ ហ៊្វុនស៊ីនប៉ិច អាច​ចូល​រួម​ការ​បោះឆ្នោត​ឆ្នាំ​១៩៩៨ បាន​ដោយ​ពេញ​ដៃ​ពេញ​ជើង។
 
ខណៈ​ដែល​គណបក្ស​ប្រជាធិបតេយ្យ​សេរី​និយម​ព្រះ​ពុទ្ធសាសនា រង​នូវ​ការ​ប្រេះស្រាំ​បែក​បាក់​មុន​ការ​បោះ​ឆ្នោត​ជាតិ​ឆ្នាំ​១៩៩៨ លោក សុន ឆ័យ ក៏​បាន​ចាក​ចេញ​ទៅ​ចូល​រួម​ជីវភាព​នយោបាយ​ជា​មួយ​នឹង​គណបក្ស​ដែល​យក​ឈ្មោះ​លោក សម រង្ស៊ី មេ​ដឹក​នាំ​គណបក្ស​ជា​ឈ្មោះ​ចលនា​នយោបាយ​តែម្ដង​គឺ គណ​បក្ស​ សម រង្ស៊ី។
 
រូបមន្ត​នៃ​ការ​ជជែក​រវាង​ខ្មែរ​នឹង​ខ្មែរ​ ក្រោយ​ពី​ព្រឹត្តិការណ៍​ខែ​កក្កដា​ឆ្នាំ​១៩៩៧​នោះ​ហើយ ដែល​នៅ​តែ​នាំ​ឲ្យ​លោក សុន ឆ័យ ហាក់​នៅ​មាន​ក្ដី​សង្ឃឹម និង​សុទិដ្ឋិនិយម​ថា ការ​ជជែក​គ្នា​ផ្សះផ្សា​ផ្នែក​នយោបាយ​រវាង​របប​ដឹក​នាំ​រាជការ​នៅ​រាជធានី​ ភ្នំពេញ និង​ក្រុម​អ្នក​នយោបាយ​គណបក្ស​សង្គ្រោះ​ជាតិ នៅ​តែ​ជា​ជម្រើស​មួយ​ដែល​ចៀស​មិន​ផុត។




{% include photo-large.html 

	file="https://gdb.voanews.com/11E033F2-8D67-4D9A-BB02-5B069F81AA4F_w1023_s.jpg"
caption="រូបឯកសារ៖ លោក សម រង្ស៊ី (កណ្តាល) ដែលជាមេដឹកនាំប្រឆាំង និងលោក សុន ឆ័យ ដែលជាមន្ត្រីគណបក្ស​សម រង្ស៊ី ចូល​ជួបពិភាក្សា​ជាមួយ​នឹងព្រះអង្គម្ចាស់ នរោត្តម រណឫទ្ធិ ដែលជាប្រធានសភាជាតិ នៅឯរដ្ឋសភាជាតិ រាជធានីភ្នំពេញ ថ្ងៃទី១៥ ខែកុម្ភៈ ឆ្នាំ២០០៦។"
credit="(Chor Sokunthea | Reuters)"
add_padding = true

%}




### គិញ? ###

ជា​រឿង​កម្រ​មួយ​កាលពី​ឆ្នាំ​២០១២ ដែល​លោក​នាយករដ្ឋមន្ត្រី ហ៊ុន សែន បាន​ចេញ​មុខ​ទៅ​បំភ្លឺ​នៅ​ចំពោះ​មុខ​សម័យ​ប្រជុំ​ពេញ​អង្គ​នៃ​សភា​ជាន់​ទាប តប​នឹង​សំណើ​ចោទ​សួរ​ពី​សំណាក់​លោក សុន ឆ័យ ទាក់​ទិន​បញ្ហា​នៃ​ការ​កំណត់ និង​បោះ​បង្គោល​ព្រំដែន​ដី​គោក​ខាង​កើត និង​ខាង​ត្បូង​ជាមួយ​នឹង​សាធារណរដ្ឋ​សង្គម​និយម​វៀតណាម។
 
ក្នុង​សុន្ទរកថា ដែល​បិទ​មិន​ឱ្យ​មាន​ការ​ឆ្លើយ​ឆ្លង​ចោទ​សួរ មាន​ការ​ផ្សាយ​ផ្ទាល់​តាម​កញ្ចក់​ទូរទស្សន៍​ក្នុង​ស្រុក​ទាំងអស់​និង​មាន​រយៈពេល​សរុប​៥​ម៉ោង​និង​២០​នាទី​នោះ​ ត្រង់​ចំណុច​មួយ​លោក​នាយករដ្ឋមន្ត្រី ហ៊ុន សែន បាន​ហៅ​អ្នក​តំណាងរាស្ត្រ​ដែល​មាន​សាច់​ឈាម​ស​ជ្រះថ្លា ពាក់​វ៉ែនតា​ធំៗ​ថា «ប្អូន សុន ឆ័យ» និង​ការ​ព្យាយាម​បង្ហាញ​ពី​ភាព​ជិតស្និទ្ធ ដោយ​លើក​ឡើង​ពី​ពេល​វេលា​ដែល​បុគ្គល​ទាំង​ពីរ​បាន​ជជែក​ធ្វើ​ការ​ជាមួយ​គ្នា​កាលពី​ទសវត្សរ៍​ ​១៩៩០ នៅ​ក្នុង​អ្វី​ដែល​អ្នក​តាម​ដាន​នា​ជំនាន់​នោះ​ បាន​បរិយាយ​ថា​ ជា​ការ​ប៉ុនប៉ង​របស់​លោក​នាយករដ្ឋមន្ត្រី ដើម្បី​បង្កើត​ក្ដី​សង្ស័យ​ក្នុង​ចំណោម​សហការី​របស់​លោក សុន ឆ័យ ក្នុង​គណបក្ស​ជំទាស់​ថា លោក សុន ឆ័យ អាច​ជា​មនុស្ស​របស់​លោក​នាយករដ្ឋមន្ត្រី ធ្វើ​ការ​កំបាំង​មុខ​ក្នុង​ជួរ​អ្នក​ជំទាស់។

ក៏​ប៉ុន្តែ​លោក សុន ឆ័យ នៅ​ក្នុង​បទសម្ភាសន៍​ជា​បន្តបន្ទាប់​និង​​ចុង​ក្រោយ​បំផុត​ដល់​ VOA នេះ បាន​​បដិសេធ​យ៉ាង​ដាច់​អហង្ការ ហើយ​ថា​ លោក​មាន​ភាព«ឈឺ​ចាប់»​ដែល​រង​ការ​ចោទ​ប្រកាន់​បែប​នេះ។ លោក សុន ឆ័យ និយាយ​ថា មកទល់​នឹង​ពេល​ទ័ល​ច្រក​នេះ លោក​នៅ​តែ​មាន​ឆន្ទៈ​ក្នុង​ការ​ដើរ​តួ​និយាយ​ចរចា សន្ទនា​ជាមួយ​រដ្ឋ​អំណាច​ក្រុងភ្នំពេញ តែ​ការណ៍​នេះ​អាច​នាំ​ឲ្យ​កើត​ក្ដី​សង្ស័យ​ពី​សំណាក់​សហការី​របស់​លោក​នៅ​ក្រៅ​ប្រទេស និង​ការណ៍​ដែល​ពិបាក​ទុក​ចិត្ត​លោក​នាយករដ្ឋមន្ត្រី ក្នុង​បរិបទ​នយោបាយ​ថ្មី​ចុង​ក្រោយ​នេះ ធ្វើ​ឲ្យ​លោក​ស្ទាក់ស្ទើរ។
 
យ៉ាង​ណាក្ដី លោក សុន ឆ័យ បាន​វាយ​តម្លៃ​ខ្លី​មួយ​អំពី​បុគ្គលិក​លក្ខណៈ និង​ទឹ្រស្ដី​នយោបាយ​របស់​លោក ហ៊ុន សែន យ៉ាង​ដូច្នេះ​ថា៖
 
«ខ្ញុំ​នៅ​តែ​ជឿ នៅ​តែ​ជឿ​ថា​សម្ដេច ហ៊ុន សែន ជា​មនុស្ស​ឈ្លាសវៃ! ហើយ​គាត់​ជា​មនុស្ស​ដែល​ចូល​ចិត្ត គាត់​និយាយ​បែប​ម៉េច គាត់​ធ្វើ​បែប​ហ្នឹង។ ហើយ​ធម្មតា​ដូច​ដែល​ខ្ញុំ​បាន​និយាយ យើង​ត្រូវ​យល់​ពី​គាត់​ដែរ យើង​មិន​ត្រូវ​ថា​ គាត់​អាក្រក់​ទាំង​អស់​ទេ ... យើង​ត្រូវ​ទទួល​ស្គាល់ យើង​ត្រូវ​ឲ្យ​យុត្តិធម៌​ទៅ​គេ»។
 
​ប៉ុន្តែ​លោក សុន ឆ័យ ក៏​បាន​លើក​ឡើង​ផង​ដែរ​ថា យន្តការ​នៃ​ការ​គ្រប់គ្រង​ប្រទេស មិន​គួរ​ប្រមូល​ផ្ដុំ​លើ​បុគ្គល​ទេ តែ​គួរ​តែ​ពឹង​ផ្អែក​លើ​ការ​ធ្វើ​ស្ថាប័នរូបនីយកម្ម។ ហើយ​ទឹ្រស្ដី​នេះ​ក៏​មាន​ទំនាក់​ទំនង​នឹង​អភិបាលកិច្ច​គណបក្ស​ផង​ដែរ។
 
«ដូច្នេះ​បើ​យើង​រំពឹង​តែ​ទៅ​លើ​បុគ្គល ចុះ​បើ​បុគ្គល​ហ្នឹង​អត់​នៅ​តទៅទៀត តើ​ឲ្យ​ប្រទេស​ជាតិ​យើង​ហ្នឹង​រំពឹង​អ្វី? តើ​វា​នឹង​ទៅ​ជា​យ៉ាង​ណា? ដូច្នេះ​បាន​ជា​ខ្ញុំ​មាន​ជំនឿ​ទៅ​លើ​ស្ថាប័ន​ជាតិ​ហ្នឹង​ហើយ»។



### ទះ​ដៃ​ម្ខាង​មិន​ឮ​ទេ! ###
 
បន្ទាប់ពី​ការ​បោះ​ឆ្នោត​ជាតិ​ឆ្នាំ​២០១៣ ដែល​គ្រា​នោះ​គណបក្ស​សង្គ្រោះ​ជាតិ​ស្ទើរ​តែ​អាច​ផ្ដួល​គណបក្ស​ប្រជាជន​កម្ពុជា​បាន មាន​ការ​ធ្វើ​មហាបាតុកម្ម​អស់​រយៈពេល​ជា​ច្រើន​ខែ​ពី​គណបក្ស​សង្គ្រោះ​ជាតិ​ដែល​ធ្វើ​ការ​ជំទាស់​នឹង​លទ្ធផល​បោះឆ្នោត និង​ទាមទារ​ឲ្យ​មាន​ការ​បោះឆ្នោត​ឡើង​វិញ និង​រហូត​ដល់​មាន​ការ​ទាមទារ​ឲ្យ​លោក​នាយករដ្ឋមន្ត្រី ហ៊ុន សែន ចុះ​ចេញ​ពី​តំណែង​ថែម​ទៀត​ផង។
 
លោក សុន ឆ័យ បាន​លើក​យក​ឧទាហរណ៍​នៃ​បាតុកម្ម​ក្រោយ​ការ​បោះ​ឆ្នោត​ជាតិ​ឆ្នាំ​២០១៣​នោះ​ មក​ធ្វើ​ជា​អំណះអំណាង​គាំទ្រ​សម្មតិកម្ម​របស់​លោក​មួយ​ថា ប្រជាធិបតេយ្យ​មិន​ទាន់​លូតលាស់​ដល់​កម្រិត​ចាស់​ទុំ​នៅ​ឡើយ​ គឺ​អ្នក​នយោបាយ​រមែង​ទាស់ទែងគ្នា​យក​ស្លាប់​រស់។
 
«ខ្មែរ​យើង​មាន​ពាក្យ​ធ្លាប់​ប្រើ​ហើយ៖ ដៃ​ទាល់តែ​ទះ​ទាំង​ពីរ​បាន​ឮ​សំឡេង ឬ​បញ្ហា​មួយ​ដែល​ថា បើ​មិន​មាន​ភ្លើង វា​គ្មាន​ផ្សែង​នោះ​ទេ ឧទាហរណ៍​អីចឹង។
 
ការណ៍​នេះ​ហើយ​ដែល​នាំ​ឲ្យ​ឈាន​ទៅ​ដល់​ការ​បរាជ័យ​នៃ​វប្បធម៌​សន្ទនា​មួយ​ដង្ហើម​ខ្លី​រវាង​គណបក្ស​នយោបាយ​ទាំង​ពីរ​ នា​ពេល​ក្រោយ​មក​ កម្តៅ​ឈាន​ដល់​ចំណុច​រំពុះ​មួយ​ រហូត​ឈាន​ដល់​ការ​រំលាយ​គណបក្ស​ប្រឆាំង។ នេះ​បើ​តាម​លោក សុន ឆ័យ។
 
«សូម​បញ្ជាក់​ដែរ​ណា នៅ​ក្នុង​ប្រទេស​កម្ពុជា​យើង យើង​អត់​ទាន់​មាន​ពិសោធន៍ ឬ​ក៏​មាន​ការ​វិវត្ត​មួយ​នៅ​ក្នុង​ប្រទេស​យើង​ដែល គណបក្ស​មួយ​ឈ្នះ​ឆ្នោត ហើយ​មក​គ្រប់​គ្រង​ប្រទេស មាន​ការ​ផ្ដល់​អំណាច​ដោយ​សន្តិវិធី​នៅ​ឡើយ​ទេ​ណា! អត់​ដែល​មាន​ទេ​ណា! ... ដូច្នេះ​ខ្ញុំ​ថា អា​វប្បធម៌​នៃ​ការ​ផ្លាស់​ប្ដូរ​អំណាច​ដោយ​សន្តិវិធី​នេះ វា​ត្រូវ​ការ​ពេល​វេលា ត្រូវ​ការ​ការ​ជឿ​ទុក​ចិត្ត​គ្នា ត្រូវ​ការ​ការ​ធានា​ច្បាស់​លាស់ ដើម្បី​ឲ្យ​ការ​វិវត្ត​ទៅ​នៃ​លទ្ធិ​ប្រជាធិបតេយ្យ ឲ្យ​មាន​ការ​ផ្លាស់​ប្ដូរ​គ្នា​ទៅ​វិញ​ទៅ​មក​នៃ​អំណាច​នេះ អាច​វិវត្ត​ទៅ»។



{% include photo-large.html 

file="https://gdb.voanews.com/D6D7B9A4-76F9-4253-891D-A4039923F314_w1023_s.jpg"

quotation="«ដូច្នេះ​ខ្ញុំ​ថា អា​វប្បធម៌​នៃ​ការ​ផ្លាស់​ប្ដូរ​អំណាច​ដោយ​សន្តិវិធី​នេះ វា​ត្រូវ​ការ​ពេល​វេលា ត្រូវ​ការ​ការ​ជឿ​ទុក​ចិត្ត​គ្នា ត្រូវ​ការ​ការ​ធានា​ច្បាស់​លាស់ ដើម្បី​ឲ្យ​ការ​វិវត្ត​ទៅ​នៃ​លទ្ធិ​ប្រជាធិបតេយ្យ ឲ្យ​មាន​ការ​ផ្លាស់​ប្ដូរ​គ្នា​ទៅ​វិញ​ទៅ​មក​នៃ​អំណាច​នេះ អាច​វិវត្ត​ទៅ»។"
quotePosition="top-right"
caption=""
credit="(នូវ ពៅលក្ខិណា | VOA Khmer)"
alt="Portrait of Son Chhay"
add_padding = true

%}




### មិន​មែន​ឧទ្ទាម! ###
 
ពេញ​ក្នុង​បទសម្ភាសន៍​ទាំង​មូល​ជាមួយVOA មាន​ច្រើន​លើក​ច្រើន​សា​ណាស់ ដែល​លោក សុន ឆ័យ បាន​លើក​ឡើង​អំពី​វិន័យ​ការងារ​និង​ការ​យក​គោលការណ៍​ជា​ធំ​ក្នុង​ការ​សម្រេច​ក្តី​បំណង​នៃ​គណបក្ស​នយោបាយ ក្នុង​នាម​លោក​ជា​អ្នក​នយោបាយ​ដែល​មាន​មេ​កើយ។ 
 
មេ​កើយ​ទាំង​ពីរ​រូប​គឺ លោក កឹម សុខា និង​លោក សម រង្ស៊ី សុទ្ធ​តែ​បាន​ទទួល​ការ​សរសើរ​និង​កោត​ស្ញប់ស្ញែង​ពី​សំណាក់​លោក សុន ឆ័យ ចំពោះ​អ្វី​ដែល​លោក សុន ឆ័យ ហៅ​ថា ជា​ពលីកម្ម​លះបង់​របស់​លោក​ទាំង​ពីរ ទោះ​ជា​កន្លង​មក​មាន​ចំណុច​មួយ​ចំនួន​ក្នុង​គណបក្ស​ប្រឆាំង ដែល​លោក​មិន​ពេញ​ចិត្ត​ក៏​ដោយ។
 
«ក៏​ប៉ុន្តែ​ គំនិត​ក្នុង​ការ​អនុវត្ត​ជាក់​ស្ដែង ការ​សម្រេច​នយោបាយ ទង្វើ​នយោបាយ កិច្ចការ​មួយ​ចំនួន​ខ្ញុំ​មិន​យល់​ស្រប ហើយ​ពេល​ណា​ដែល​ខ្ញុំ​មិន​យល់​ស្រប ខ្ញុំ​មិន​ធ្វើ​តាម។ ហើយ​ពេល​ដែល​ក្នុង​នយោបាយ​ជាមួយ​គ្នា ពេល​ណា​ដែល​គេ​មេ យើង​មិន​សូវ​ធ្វើ​តាម ក៏​មេ​មិន​សូវ​ចូល​ចិត្ត​យើង​ដែរ អាហ្នឹង​ជា​ការ​ពិត​មួយ​ដែល​ខ្ញុំ​ចង់​បញ្ជាក់»។ 
 
នៅ​ពេល​ត្រូវ​បាន​ចុច​សួរ​ថា តើ​មាន​ករណី​ណា​មួយ​ដែល​មាន​ការ​ជំទាស់​ខ្វែង​គំនិត​ជា​មួយ​មេ​គណបក្ស​របស់​លោក​ក្នុង​កម្រិត​មួយ​ខ្លាំង​ទេ លោក សុន ឆ័យ បាន​ផ្ទុះ​សំណើច​និង​បន្ថែម​ដូច្នេះ​ថា៖
 
«ខ្ញុំ​មិន​មាន​អ្វី​ធំ​ដុំ​ទេ! មិន​មាន​អ្វី​ធំ​ដុំទេ គ្រាន់​តែថា ដូច​ខ្ញុំ​បាន​បញ្ជាក់​អីចឹង របៀប​ធ្វើ​ការ ខ្ញុំ​មាន​របៀប​ខ្ញុំ។ ហើយ​បើ​កាលណា​ប្រើ​ទទឹង​ទទែង ប៉ុណ្ណេះ​ហើយ​ដល់​តែ​ធ្វើ​ទៅ ដូរ​ចិត្ត ឲ្យ​ខ្ញុំ​ធ្វើ​បែប​នេះ​ផ្សេង ឬ​មួយ​យ៉ាង​ម៉េច ខ្ញុំ​ប្រកែក​ហើយ។ និយាយ​ទៅ​ វា​មាន​ករណី​មួយ​ចំនួន​ដែរ ដែល​ខ្ញុំ​តែង​រិះគន់ តែ​ជា​ធម្មជាតិ​មនុស្ស​មិន​សូវ​ចង់​ឲ្យ​គេ​រិះគន់​ទេ ប៉ុន្តែ​ខ្ញុំ​រិះគន់​ថា​ ធ្វើ​នេះ​អត់​ត្រូវ! បើ​យើង​រិះគន់​គណបក្ស​ប្រជាជន​ថា​គ្រួសារនិយម យើង​ក៏​មិន​គួរ​តែង​តាំង​គ្រួសារ​អី​ច្របូក​ច្របល់​ដែរ អាហ្នឹង​ជា​ឧទាហរណ៍​មួយ!»
 
អតីត​តំណាងរាស្ត្រ​រូប​នេះ​បាន​និយាយ​ទៀត​ថា សង្គម​ខ្មែរ​មិន​ទាន់​មាន​វប្បធម៌​ពេញលេញ​ក្នុង​ការ​ទទួល​ពាក្យ​រិះគន់ និង​បញ្ចេញ​ពាក្យ​រិះគន់​បែប​ស្ថាបនា​នៅ​ឡើយ​ទេ ដែល​នាំ​ឲ្យ​មាន​កង្វះ​ការ​ជឿ​ទុក​ចិត្ត​គ្នា រវាង​គណបក្ស​និង​គណបក្ស និង​រវាង​អ្នក​នយោបាយ​និង​អ្នក​នយោបាយ។
 
តែ​ក្រោយ​ពី​ព្រឹត្តិការណ៍​នៃ​ការ​វាយ​បង្ក្រាប​លើ​គណបក្ស​ជំទាស់​​រយៈកាល​ប៉ុន្មាន​ខែ​កន្លង​ទៅ​នេះ ដែល​ធ្វើ​ឡើង​នៅ​ចំ​ពេល​មុន​ការ​បោះ​ឆ្នោត​ជាតិ ថ្ងៃ​ទី២៩ ខែ​កក្កដា ឆ្នាំ​២០១៨ ដែល​ទាំង​លោក សុន ឆ័យ និង​គណបក្ស​សង្គ្រោះ​​ជាតិ មិន​អាច​ចូល​រួម​ឈរ​ឈ្មោះ​និង​ប្រកួត​ប្រជែង​បាន​នោះ បណ្ដាញ​សារព័ត៌មាន​ដែល​គាំទ្រ​គណបក្ស​ប្រជាជន​កម្ពុជា បាន​ដាក់​ងារ​លើ​ក្រុម​អ្នក​នយោបាយ​សង្គ្រោះ​ជាតិ​ថា​ជា «ក្រុម​ឧទ្ទាម» ឬ​ជា«ក្រុម​ក្បត់​ជាតិ»​ជា​ដើម។
 
ការណ៍​នេះ នាំ​ឲ្យ​លោក សុន ឆ័យ មិន​ពេញ​ចិត្ត​ពេញ​ថ្លើម​ទាល់តែ​សោះ ដោយ​ហេតុ​ថា​ មក​ទល់​នឹង​ពេល​សម្ភាស​នេះ លោក​មិន​ទាន់​យល់​ទាល់តែ​សោះ ថា​ខ្លួន​លោក​ផ្ទាល់​បាន​ប្រព្រឹត្ត​កំហុស​អ្វី៖ «ហើយ​សង្ឃឹម​ថា រាជ​រដ្ឋាភិបាល​នឹង​មិន​បន្ត​ហៅ​បែប​ហ្នឹង​ទៀត​ទេ​បាទ!»៕



{%
	include promo-video.html
	tag="son-chhay"
	label="Related videos"
	featured_video=false
%}

