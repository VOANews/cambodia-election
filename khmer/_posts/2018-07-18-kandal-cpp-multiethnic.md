---
title: ជ័យ​ជម្នះ​របស់​គណបក្ស​កាន់​អំណាច​ក្នុង​សហគមន៍​ដែល​មាន​ប្រវត្តិ​ជាតិ​​សាសន៍​ស្មុគស្មាញ 
summary: នៅ​ក្នុង​សហគមន៍​មួយ​ដែល​មាន​ជនជាតិ​វៀតណាម​រស់នៅ​ដោយ​សុខសាន្ត​ជាមួយ​ជនជាតិ​ខ្មែរ បញ្ហា​មិន​ជឿទុក​ចិត្ត​គ្នា​កើត​មាន​ឡើង​នៅ​ពេល​បោះឆ្នោត។
byline: ស៊ុន ណារិន
metrics-byline: Narin, Sun
 
image: https://gdb.voanews.com/09198853-F047-4464-BB05-15909A2C987F_w1023_s.jpg
window_image: https://gdb.voanews.com/67E15A05-1108-4278-B861-E2D8A4DC3856_w1023_s.jpg
cutline: ស្ត្រីពាក់មួកដួនដែលពេញនិយមនៅវៀតណាម ​​ជិះ​កង់​តាម​ផ្លូវដែលមានទង់ជាតិនៃព្រះរាជាណាចក្រ​កម្ពុជា ​នៅក្បែរ​ច្រក​ព្រំដែនកម្ពុជា-វៀតណាមមួយកន្លែង ក្នុងឃុំ​ព្រែក​ជ្រៃ ស្រុក​កោះធំ ខេត្តកណ្តាល។
creditx: ខាន់ សុគុំមនោ | VOA Khmer
youtube: IUD1peXJwqE
 
dateline: ឃុំព្រែក​ជ្រៃ​ ខេត្ត​កណ្តាល
location: Kandal
map_pin: ឃុំព្រែក​ជ្រៃ​
coordinates: 10.921638, 105.125740

translation: /english/feature/kandal-cpp-multiethnic.html

date: 2018-07-18
categories: feature
layout: post-centered
language: khmer
---
 
 
$DATELINE$ កសិករ​នៅ​ក្នុង​ឃុំ​ព្រែកជ្រៃ ស្រុក​កោះធំ ខេត្ត​កណ្តាល មាន​ទំនោរ​ក្នុង​ការ​ដាំ​​ស្វាយ ពោត ម្ទេស ដូច​នឹង​តំ​បន់​​ផ្សេង​ទៀត​​ដែរ​នៅ​ក្នុង​ប្រទេស​កម្ពុជា។

នៅ​ពេល​ដែល​ពួកគេ​មិន​ធ្វើ​ស្រែ​ចម្ការ និង​ដាំ​ផ្លែ​ឈើ ពួកគេ​ជា​ធម្មតា​លក់​ម្ហូប​អាហារ​ ឬ​វេច​ខ្ចប់​ដំណាំ​របស់​ពួកគេ​សម្រាប់​នាំ​ចេញ ហើយ​ពិសារ​កាហ្វេ និង​ជក់​បារី សម្រាក​នៅ​ក្នុង​អង្រឹង​នៅ​ខាង​ក្រោម​ផ្ទះ​ជា​ដើម។ នេះ​គឺជា​ទិដ្ឋភាព​នៃ​ការ​រស់នៅ​របស់​អ្នក​រស់នៅ​ក្នុង​ឃុំ​នេះ ដែល​ដូច​គ្នា​នឹង​ឃុំ​ផ្សេងៗ​ទៀត​ដែរ​នៅ​កម្ពុជា។

ប៉ុន្តែ​​មាន​ភាព​ខុស​គ្នា​មួយ​ក្នុង​ឃុំ​ជនបទ​មួយ​នេះ។ នៅ​ទីនេះ ពលរដ្ឋ​ភាគ​ច្រើន​បាន​លង់លក់​ដំណេក​ក្នុង​អង្រឹង​ អម​ដោយ​បទ​ចម្រៀង​ជា​ភាសា​វៀតណាម។ កសិករ​ភាគ​ច្រើន​ពាក់​មួក​ដួន ដែល​ពេញ​និយម​នៅ​ប្រទេស​វៀតណាម​និង​ជា​ផ្នែក​មួយនៃ​វប្បធម៌​របស់​ពួកគេ។ ចំណែក​ការ​សន្ទនា​គ្នា​នៅ​តាម​ហាង​កាហ្វេ​គឺ​និយាយ​ជា​ភាសា​វៀតណាម។

អ្នក​ភូមិ​ភាគច្រើន​នៅ​ក្នុង​ឃុំ​ព្រែក​ជ្រៃ​នេះ មិន​មែន​ជា​ជន​ជាតិខ្មែរ​​ទេ ​ភាគច្រើន​ជា​ជនជាតិ​វៀតណាម ប៉ុន្តែ​ពួកគេ​បាន​រស់នៅ​ទី​នេះ​ជា​ច្រើន​ឆ្នាំ​មក​ហើយ។ នេះ​គឺ​ដោយ​សារ​ប្រវត្តិសាស្រ្ត​ដ៏​សាំញុំា​នៃ​តំបន់​ជាប់​ព្រំដែន​កម្ពុជា-វៀតណាម​មួយ​នេះ ដែល​ត្រូវ​បាន​ខណ្ឌ​ចែក​ពី​ខេត្ត​អាង យ៉ាង (An Giang) នៃប្រទេសវៀតណាម ដោយ​ដៃ​ទន្លេ​បាសាក់។ ទឹក​ទន្លេ​មាន​​សភាព​ល្អក់ មាន​ផ្ទះ​បណ្តែត​​ទឹក និង​ទូក​នេសាទ​ពាសពេញ​ផ្ទៃទឹក។

បញ្ហា​អន្តោប្រវេសន៍​វៀតណាម​ និង​ការ​ចោទ​ប្រកាន់​អំពីការ​រំលោភ​បំពាន​យក​ដី​នៅ​ព្រំដែន ជា​ចំណុច​រសើប​មួយ​នៅ​ក្នុង​ប្រទេស​កម្ពុជា។ មាន​ជនជាតិ​វៀតណាម​រស់​នៅ​ក្នុង​ទឹកដី​កម្ពុជា​ប្រមាណ​៥០​ម៉ឺន​នាក់ ប៉ុន្តែ​មាន​មជ្ឈដ្ឋាន​ខ្លះ​យល់ថា តួលេខ​ពិតប្រាកដ​ខ្ពស់​ជាង​នេះ។ នេះ​បើ​យោង​តាម​ឯកសារ​ដែល​ត្រូវ​បាន​ផ្សព្វផ្សាយ​ដោយ​វិទ្យាស្ថាន Institute on Statelessness and Inclusion ប៉ុន្តែ​ពួកគេ​ភាគ​ច្រើន​ដែល​អាច​ទទួល​បាន​សញ្ជាតិ ត្រូវ​បាន​បដិសេធ ដោយសារ​ភាព​ក្រីក្រ និង​បុរេវិនិច្ឆ័យ។

ជា​ច្រើន​ឆ្នាំ​មក​ហើយ មេដឹកនាំ​គណបក្ស​ប្រឆាំង លោក សម រង្ស៊ី បាន​ចោទ​ប្រកាន់​រដ្ឋាភិបាល​របស់​លោក​នាយក​រដ្ឋ​មន្ត្រី ហ៊ុន សែន ថា​ មិន​យក​ចិត្ត​ទុក​ដាក់​ចាត់​វិធានការ​លើ​អន្តោប្រវេសន៍​វៀតណាម​ខុស​ច្បាប់ ហើយ​ថា ​បាន​ចេញ​អត្តសញ្ញាណ​ប័ណ្ណ​ខុស​ច្បាប់​ដល់​ជន​អន្តោ​ប្រវេសន៍​ទាំង​នោះ ដើម្បី​ទទួល​បាន​សំឡេង​ឆ្នោត។ ជន​អន្តោប្រវេសន៍​វៀតណាម​ជា​ញឹកញាប់​ពេញចិត្ត និង​គាំទ្រ​គណបក្ស​កាន់​អំណាច។

ដោយ​សារ​តែ​អាជីព​នយោបាយ​របស់​លោក ហ៊ុន សែន បានចាប់ផ្តើម​កាល​ពី​ឆ្នាំ​១៩៧៩ ជា​ពេល​ដែល​លោក​ត្រូវ​បាន​បន្តុប​ដោយ​រដ្ឋាភិបាល​វៀតណាម ឲ្យ​ក្លាយ​ជា​រដ្ឋមន្រ្តី​ការបរទេស ​ក្នុង​របប​គ្រប់គ្រង​បណ្តោះ​អាសន្ន បន្ទាប់​ពី​ការ​ដួល​រលំ​នៃ​របប​ខ្មែរ​ក្រហម​មក​នោះ ប្រជាជន​មួយ​ចំនួន​នៅ​តែ​សង្ស័យ​ថា​ រដ្ឋាភិបាល​របស់​លោក ហ៊ុន សែន នៅ​ក្រោម​ឥទ្ធិពល​របស់​រដ្ឋាភិបាល​វៀតណាម។ រដ្ឋាភិបាល​លោក ហ៊ុន សែន និង​ក្រុម​សិទ្ធិ​មនុស្ស​មួយ​ចំនួន ក៏​បាន​ចោទ​ប្រកាន់​លោក សម រង្ស៊ី ថា​ បាន​ញុះញង់​ឲ្យ​មាន​និន្នាការ​ប្រឆាំង​នឹង​វៀតណាម និង​ការ​ប្រកាន់​ពូជសាសន៍​ ដើម្បី​បាន​សន្លឹក​ឆ្នោត​ផង​ដែរ។

លោក សម រង្ស៊ី ត្រូវ​បាន​ចោទប្រកាន់​ជា​ច្រើន​បទ​ល្មើស រួម​មាន​ការ​បរិហារកេរ្តិ៍ ការ​ញុះញង់ បញ្ហា​ផែនទី​ក្លែង​ក្លាយ និង​សកម្ម​ភាព​ផ្សេងៗ​ទៀត​របស់​លោក​ជា​ច្រើន​ឆ្នាំ ដែល​​បង្ហាញ​ថា គណបក្ស​ប្រជាជន​កម្ពុជា​បាន​អនុញ្ញាត​ឲ្យ​ប្រទេស​វៀតណាម​ទន្រ្ទាន​ទឹកដី​កម្ពុជា។ នា​ពេល​កន្លង​ទៅ មន្រ្តី​ជាន់​ខ្ពស់​របស់​គណបក្ស​ប្រឆាំង​ពីរ​រូប គឺ​តំណាងរាស្រ្ត​គណបក្ស​សង្គ្រោះ​ជាតិ លោក អ៊ុំ សំអាន និង​លោក ហុង សុខហួរ អតីត​សមាជិក​ព្រឹទ្ធសភា​​គណបក្ស​ភ្លើង​ទៀន ត្រូវ​បាន​ចាប់​ដាក់​ពន្ធនាគារ ដោយ​ការ​ចោទប្រកាន់​ទាក់ទង​នឹង​បញ្ហា​ព្រំដែន។

 
 
 
{% include window.html

	quotation="«‍អត់មាន​បញ្ហា​អី​ទេ​រវាង​កម្ពុជា​ និង​វៀតណាម​នៅ​ទី​នេះ»។"
	caption="ផ្ទះ​បណ្តែត​ទឹក​នៅ​ដៃ​ទន្លេ​បាសាក់ ដែល​ខណ្ឌ​​ចែក​​ខេត្ត​អាង យ៉ាង (An Giang) នៃវៀតណាម ពីខេត្តកណ្តាល​នៃប្រទេស​កម្ពុជា។"
	credit="(អូន ឆេងប៉រ | VOA News)"
add_padding=true

%}
 




រីឯ​នៅ​ក្នុង​ឃុំ​ព្រែក​ជ្រៃ​វិញ នេះ​មិន​មែន​ជា​បញ្ហា​នោះ​ទេ។ នៅ​ពេល​អ្នក​យក​ព័ត៌មាន​របស់​ VOA ​បាន​ចុះ​យក​ព័ត៌មាន​នៅ​ក្នុង​ឃុំនេះ ជនជាតិ​វៀតណាម​ជា​ច្រើន​ហាក់​ដូច​ជា​រស់​នៅ​ដោយ​សន្តិភាព ជាមួយ​ប្រជាជន​ខ្មែរ។ កសិករ និង​អ្នក​នេសាទ​មួយ​ចំនួន​បាន​ធ្វើ​ជំនួញ​ជាមួយ​ជនជាតិ​វៀតណាម​តាម​ដង​ទន្លេ​បាសាក់។

លោក ចាប ស៊ុយ ដែល​ជា​មេឃុំ​ព្រែក​ជ្រៃ​នៃគណបក្ស​ប្រជាជន​កម្ពុជា​ច្រើន​ឆ្នាំ​មក​ហើយ​ មាន​ប្រសាសន៍​ថា៖ «‍អត់មានបញ្ហា​អី​ទេ​រវាង​កម្ពុជា​និង​វៀតណាម​នៅទីនេះ»។

លោក​បញ្ជាក់​ថា៖ «ពួកគេ​រក​ស៊ី​ជាមួយ​គ្នា»។




{% include mugshot.html
 
	file="/img/mugshot__chab-suy.jpg"
	name="លោក ចាប ស៊ុយ "
	cutline="មេឃុំ​ព្រែកជ្រៃនៃគណបក្ស​ប្រជាជនកម្ពុជា "
 
%}ផ្ទះ​ឈើ​ខ្ពស់​ពី​ដី​របស់​គាត់ គឺ​ស្ថិត​នៅ​តំបន់​ដែល​មាន​ជនជាតិ​វៀតណាម​រស់​នៅ​ច្រើន ក្បែរ​ទន្លេ​បាសាក់ ពោរពេញ​ដោយ​ផ្ទះ​បណ្តែត​ទឹក​បណ្តោះ​អាសន្ន​របស់​ជនជាតិ​វៀតណាម។

បើ​និយាយ​អំពី​ទិន្នន័យ​នៃ​ការ​បោះឆ្នោត​ក្រុម​ប្រឹក្សា​ឃុំ​សង្កាត់​កាល​ពី​ខែមិថុនា ឆ្នាំ​២០១៧​វិញ ចំនួន​អ្នក​មាន​ឈ្មោះ​បោះឆ្នោត​បាន​ធ្លាក់​ចុះ​ច្រើន​គួរ​ឲ្យ​កត់​សម្គាល់។ ចំនួន​អ្នក​​បោះឆ្នោត​នៅ​ក្នុង​ឃុំ​ព្រែកជ្រៃ បាន​ធ្លាក់​ចុះ​ពី​ចំនួន​៥២១៨​នាក់​ក្នុង​ឆ្នាំ​២០១២ មក​សល់​ត្រឹមតែ​១៨៣៥នាក់​ប៉ុណ្ណោះ​ ក្នុង​ឆ្នាំ​២០១៧។

បើ​ទោះ​ជា​លោក ចាប ស៊ុយ មេឃុំ​ព្រែកជ្រៃ បាន​បដិសេធ​មិន​អធិប្បាយ​ពី​ភាព​ខុស​គ្នា​នេះ​ក៏​ដោយ ក៏​លោក​បាន​លើក​ឡើង​ថា គណៈ​កម្មាធិការ​ជាតិ​រៀប​ចំ​ការ​បោះឆ្នោត (គ.ជ.ប.) បាន​ចុះ​ឈ្មោះ​ឡើង​វិញ ដោយ​តម្រូវ​ឲ្យ​ពលរដ្ឋមាន​ឯកសារ​ត្រឹម​ត្រូវ​ក្នុង​ការ​ចុះ​ឈ្មោះ។ ការណ៍​នេះ​ហើយ​នាំ​ឲ្យ​ជនជាតិ​វៀតណាម​មួយ​ចំនួន​មិន​អាច​មាន​លទ្ធភាព​ក្នុង​ការ​ចុះ​ឈ្មោះ​បាន។

នេះ​មាន​ន័យ​ថា ប្រជាជន​ភាគ​ច្រើន​ដែល​បោះឆ្នោត​នៅ​ក្នុង​ឃុំ​ព្រែកជ្រៃ​រហូត​មក​ដល់​ឆ្នាំ​២០១៧ មិ​ន​មាន​ឯកសារ​ស្រប​ច្បាប់​នៅ​ក្នុង​ប្រទេស​កម្ពុជា​នោះ​ទេ។

លោក ចាប ស៊ុយ មាន​ប្រសាសន៍​ថា៖ «អ្នក​បោះឆ្នោត​ខ្លះ​ត្រូវ​បាន​លុបចោល ដោយសារ​មាន​កំណែ​ទម្រង់»។



{% include photo-large.html 
 
file="https://gdb.voanews.com/3210E274-0DF9-4B40-B177-BB1A18EF29B3_w1023_s.jpg"
 
	caption="ស្ត្រីពីរនាក់កំពុង​បោក​ខោអាវនៅក្បែរ​ច្រាំង​ដៃ​ទន្លេបាសាក់ នៅ​ឃុំព្រែកជ្រៃ ស្រុក​កោះធំ ខេត្តកណ្តាល។ "
	credit="(ខាន់ សុគុំមនោ | VOA Khmer)"
	add_padding = true
 
%}



លោក សាយ ឡក ដែល​ជា​​មន្រ្តី​គណបក្ស​សង្គ្រោះ​ជាតិ​នៅ​ក្នុង​ស្រុក​កោះធំ រហូត​ដល់​គណបក្ស​នេះ​ត្រូវ​បាន​រំលាយ​កាល​ពី​ខែវិច្ឆិកា​ ឆ្នាំ​២០១៧ ដោយ​តុលាការ​កំពូល បាន​លើក​ឡើង​ថា វា​ជា​បញ្ហា​ធ្ងន់ធ្ងរ​ នៅពេល​ដែល​មាន​​ជនជាតិ​វៀតណាម​​មក​រស់នៅក្នុង​ឃុំ​ព្រែក​ជ្រៃ​នេះ។

ថ្លែង​សំដៅ​លើ​ប្រជាពលរដ្ឋ​ក្នុង​ឃុំ​នេះ​ទាំង​មូល លោក​មាន​ប្រសាសន៍​ថា៖ «តិច​ជាង​៣០​ភាគរយ​គឺជា​ប្រជាពលរដ្ឋ​ខ្មែរ»។

លោក​មាន​ប្រសាសន៍​ថា៖ «អ្នក​ភូមិ​បាន​ត្អូញត្អែរ​ថា​ ជនជាតិ​វៀតណាម​អាច​ឆ្លង​កាត់​ទៅ​ប្រទេស​កម្ពុជា​ ដើម្បី​រក​ស៊ី ប៉ុន្តែ​ប្រជាជន​ខ្មែរ​មិន​អាច​ធ្វើ​ដូចគ្នា​នឹង​វៀតណាម​ទេ។ វា​មិន​មាន​តុល្យភាព​ទេ»។

បន្ថែម​ពី​ការ​លុប​ឈ្មោះចេញ​​ពី​បញ្ជី​ឈ្មោះ​បោះឆ្នោត ជន​ជាតិ​វៀតណាម​ក៏​ស្ថិត​ក្នុង​ការ​រឹតបន្តឹង​របស់​រដ្ឋាភិបាល​ដែរ ដោយសារ​រដ្ឋាភិបាល​ចាត់​វិធានការ​ចំពោះ​ជនអន្តោប្រវេសន៍​ដែល​រស់នៅ​ក្នុង​ប្រទេស​កម្ពុជា មិន​មាន​ឯកសារ​ត្រឹមត្រូវ។ អាជ្ញាធរ​ក៏​បាន​ចាប់​បញ្ជូន​ពួកគេ​ទៅ​ស្រុក​កំណើត​វិញ​ផង​ដែរ។

ក្រសួង​មហាផ្ទៃបាន​លើក​ឡើង​កាល​ពី​ខែកុម្ភៈ​ថា ពួកគេ​នឹង​បង្កើត​កម្មវិធី​មួយ​ដើម្បី​ផ្តល់​នូវ​ប័ណ្ណ​ស្នាក់​នៅ​សម្រាប់​ជនជាតិ​ទាំង​នេះ។ អ្នក​តស៊ូ​មតិ​បាន​លើក​ឡើង​ថា ជនអន្តោប្រវេសន៍​ទាំង​នេះ​គួរ​តែ​មាន​សិទ្ធិ​ក្នុង​ការ​ទទួល​បាន​សញ្ជាតិ​ជា​ផ្លូវការ។

ប្រជា​ជន​ម្នាក់​ដែល​រង​ផល​ប៉ះពាល់​ដោយសារ​ការ​ផ្លាស់ប្តូរ​នេះ គឺ​លោក សំ សុខ រស់​នៅ​ក្នុង​ឃុំ​ព្រែក​ជ្រៃ។ លោក​បាន​អះអាង​ថា​ លោក​គឺជា​ជន​ជាតិ​ខ្មែរ​កាត់​វៀតណាម ដោយ​សារ​តែ​លោក​​មាន​ឪពុក​ជា​ជនជាតិ​ខ្មែរ និង​ម្តាយ​ជា​ជន​ជាតិ​វៀតណាម។

លោក សំ សុខ ​បាន​បើក​ហាង​កាហ្វេ​តូច​មួយ​នៅ​លើ​ទឹកដី​កម្ពុជា ក្បែរ​ព្រំដែន​វៀតណាម។ នៅ​ក្បែរ​កន្លែង​នោះ ​ពេល​អ្នក​សារព័ត៌មាន VOA ​កំពុង​យក​ព័ត៌មាន មាន​បុរសៗ​ជនជាតិ​វៀតណាម​មួយ​ចំនួន​កំពុង​វេចខ្ចប់​ទំនិញ និង​ឥវ៉ាន់​ផ្សេងៗ ដើម្បី​នាំ​ចេញ​ទៅ​លក់​នៅ​វៀតណាម ខណៈ​ដែល​មាន​ស្រ្តី​ជនជាតិ​វៀតណាម​មួយ​ចំនួន​ជិះ​កង់​លក់​របស់​ហូប​ចុក​មួយ​ចំនួន ដូច​ជា​ស្វាយ និង​ពងទា​ស្ងោរ​ជាដើម។




{% include photo.html 
 
file="https://gdb.voanews.com/6E9DD179-5047-4314-BEC7-4251D99F1225_w1023_s.jpg"
	caption="លោក សំ សុខ ពលរដ្ឋនៅ​ឃុំព្រែកជ្រៃ បាន​អះអាង​ថា លោក​មិន​អាច​បោះឆ្នោតនៅ​ខែកក្កដានេះបានទេ ដោយសារតែ​លោក​មិន​មាន​ឯកសារ​គ្រប់គ្រាន់ដើម្បីចុះ​ឈ្មោះ​ក្នុង​បញ្ជីឈ្មោះអ្នក​បោះឆ្នោត​ថ្មី។"
	credit="(អូន ឆេងប៉រ | VOA Khmer)"

%}




ក្នុង​វ័យ​ជាង​៦០​ឆ្នាំ លោក សំ សុខ មាន​កូន​បី​នាក់​កើត​​ក្នុង​ឃុំ​ព្រែកជ្រៃ​នេះ ប៉ុន្តែលោក​បាន​ចាក​ចេញ​ពី​ទឹកដី​កម្ពុជា​ភ្លាមៗ​ទៅ​កាន់​ប្រទេស​វៀតណាម នៅ​ពេល​ខ្មែរ​ក្រហម​បាន​ឡើង​កាន់​អំណាច​កាល​ពី​ឆ្នាំ​១៩៧៥។

នៅ​ពេល​លោក សំ សុខ រួម​ទាំង​ប្រជាជន​កម្ពុជា​មួយ​ចំនួន​ផ្សេង​ទៀត បាន​ត្រឡប់​មក​ប្រទេ​ស​កំណើត​វិញ ក្រោយ​ពី​ការ​ដួល​រលំ​នៃ​របប​ខ្មែរ​ក្រហម​កាលពី​ឆ្នាំ​១៩៧៩ ពួកគេ​ពុំ​បាន​ធ្វើ​ឯកសារ​អត្តសញ្ញាណប័ណ្ណ​ស្រប​ច្បាប់​នោះទេ ដោយសារ​តែ​ភាព​ច្របូកច្របល់​នៃ​សង្រ្គាម ហេតុ​ដូច្នេះពួកគេ​ត្រូវ​បាន​ចាត់​ទុក​ថា ​ជា​ជន​បរទេស​រស់នៅ​លើ​ទឹកដី​កម្ពុជា។​

លោក សំ សុខ បាន​ត្រឡប់​មក​ឃុំ​ព្រែកជ្រៃ​នេះ​វិញ ក្នុង​ឆ្នាំ​១៩៨០ ដោយ​បាន​រៀបការ​ជាមួយ​ស្រ្តី​ជនជាតិ​វៀតណាម​ម្នាក់ ហើយ​បាន​ចាប់​ផ្តើម​​ប្រកបរបរ​ចិញ្ចឹម​ជីវិតនៅ​ទី​នេះ។ លោក​មាន​ប្រសាសន៍​ថា លោក​ធ្លាប់​បាន​បោះឆ្នោត​កាល​ពី​អាណត្តិ​មុនៗ ប៉ុន្តែ​លោក​មិន​អាច​ចុះ​ឈ្មោះ​បាន​ទៀតទេ ដោយសារ​មាន​កំណែ​ទម្រង់​ថ្មី​សម្រាប់​ការ​ចុះ​ឈ្មោះ​បោះឆ្នោត។

លោក​មាន​ប្រសាសន៍​ជា​ភាសា​ខ្មែរ​យ៉ាង​ច្បាស់​ថា៖ «ខ្ញុំ​លែង​មាន​ឈ្មោះ​បោះឆ្នោត​ហើយ​ក្នុង​ឆ្នាំ​នេះ»។

ការ​ស្រាវជ្រាវ​មួយដែលត្រូវបាន​បោះពុម្ព​ផ្សាយ​ដោយ Political Geography កាលពីខែមករាកន្លងទៅ បាន​រក​ឃើញ​ថា មន្ត្រី​រដ្ឋាភិបាល​កម្ពុជា​ភាគ​ច្រើន​បដិសេធ​មិន​ធ្វើ​ឯកសារ​ឲ្យ​ជនជាតិ​វៀតណាម ដើម្បី​រស់នៅ​ដោយ​ស្រប​ច្បាប់​នៅ​កម្ពុជា ដោយសារ​តែ​ការ​រើសអើង​ពូជសាសន៍។ មន្ត្រី​ទាំង​នេះ​មិន​បាន​ទាំង​ត្រួត​ពិនិត្យ​ថា ជនជាតិ​វៀតណាម​ទាំងនេះ​អាច​មាន​ឯកសារ​គ្រប់គ្រាន់​ក្នុង​ការ​ទទួល​បាន​សិទ្ធិ​រស់នៅ​ក្នុង​ទឹកដី​កម្ពុជា​ដោយ​ស្រប​ច្បាប់​ផង។

ការ​ស្រាវជ្រាវ​នោះ​បាន​លើក​ឡើង​ថា៖ «‍លទ្ធផល​នៃ​ការ​ស្រាវជ្រាវ​របស់​យើង រក​ឃើញ​ថា ជនជាតិ​ភាគតិច​ជាច្រើន​មិន​ត្រូវបាន​ទទួល​ស្គាល់​ដោយ​ស្រប​ច្បាប់​ដែល​មាន​ចែង​ក្នុង​រដ្ឋធម្មនុញ្ញ​ទេ ជាពិសេស​គឺ​ជនជាតិ​វៀតណាម​ដែល​ត្រូវបាន​ចាត់​ទុក​ថា​ជា​មុខ​សញ្ញា​នៃ​ការ​វាយ​ប្រហារ»។


{% include photo-large.html 
 
file="https://gdb.voanews.com/15CBA7EE-6FF5-4AF6-8866-A1400D5C282D_w1023_s.jpg"
	caption="ខ្លោងទ្វារ​វត្តខេមររាជការាម ឬ វត្តបាក់ណាម ស្ថិត​នៅ​មិនឆ្ងាយពីច្រក​ព្រំដែនកម្ពុជា-វៀតណាម នៅ​ឃុំព្រែកជ្រៃ ស្រុក​កោះធំ ខេត្តកណ្តាល។"
	credit="(អូន ឆេងប៉រ | VOA Khmer)"
	add_padding = true
 
%}


ការ​ខ្វះខាត​ឯកសារ​ស្របច្បាប់​នេះ ធ្វើ​ឲ្យ​ជនជាតិ​វៀតណាម​នៅ​កម្ពុជា​រស់នៅ​ដោយ​គ្មាន​ប្រព័ន្ធ ដោយ​ប្រឈម​នឹង​បញ្ហា​សង្គម និង​បរិស្ថាន​ផ្សេងៗ ហើយ​ព្រម​ទាំង​ធ្វើ​ឲ្យ​ពួកគេ​ងាយ​រងគ្រោះ​នឹង​ការ​ដាក់​គំនាប​ផ្សេងៗ​ពី​រដ្ឋាភិបាល​ទៀត​ផង។ បញ្ហា​នេះ​ក៏​បង្ក​ជា​ផល​វិបាក​ក្នុង​ការ​បែងចែក​ឲ្យ​ដាច់​ពី​គ្នា​រវាង​ជន​អន្តោប្រវេសន៍​វៀតណាម​ខុស​ច្បាប់ និង​ជនជាតិ​វៀតណាម​ដែល​បាន​មក​រស់នៅ​លើ​ទឹក​ដី​កម្ពុជា​តាំង​ពី​សម័យ​​ក្រោយ​សង្គ្រាម​មក​ ដែល​ក្រុម​ចុង​ក្រោយ​នេះ​អាច​មាន​សិទ្ធិ​ក្លាយ​ជា​ពលរដ្ឋ​ស្រប​ច្បាប់​នៅ​កម្ពុជា។

លោក សាយ ឡក អតីត​មន្ត្រី​គណបក្ស​សង្គ្រោះ​ជាតិ មាន​ប្រសាសន៍​ថា៖ «យើង​ចង់​ឲ្យ​ពួកគេ​រស់​នៅ​ទី​នេះ​ដោយ​ស្រប​ច្បាប់ មិន​មែន​ជា​ជន​អន្តោប្រវេសន៍​ដែល​មិន​អាច​បោះ​ឆ្នោត​បាន​នោះ​ទេ»។

ក្នុង​ការ​បោះឆ្នោត​ឃុំ​សង្កាត់​កាល​ពី​ឆ្នាំ​២០១៧ ឃុំ​ចំនួន​១១ នៅក្នុង​ស្រុក​កោះធំ លើក​លែង​តែ​ឃុំ​ព្រែកជ្រៃ​នេះ គេ​ឃើញ​មាន​ការ​កើន​ឡើង​សំឡេង​គាំទ្រ​ដល់​គណបក្ស​សង្គ្រោះ​ជាតិ​ ដែល​ត្រូវ​បាន​រំលាយ​​ក្នុង​រយៈពេល​ប៉ុន្មាន​ខែ​ក្រោយ​មក ហើយ​មិន​បាន​ចូលរួម​ការ​បោះឆ្នោតជាតិ​​នៅ​ថ្ងៃ​ទី​២៩ ខែកក្កដា ឆ្នាំ​២០១៨ ខាង​មុខនេះ​ទេ។

លោក សាយ ឡក ​ក៏​មាន​ប្រសាសន៍​ថា គណបក្ស​ប្រជាជន​កម្ពុជា​មិន​ពិបាក​ក្នុង​ការ​ទទួល​បាន​ជ័យ​ជម្នះ​ក្នុង​ការ​បោះឆ្នោត​ នៅ​ក្នុង​សហគមន៍ ​ដែល​សំបូរ​ទៅ​ដោយ​ជន​អន្តោប្រវេសន៍​វៀតណាម​រស់​នៅ​នោះ​ទេ។

លោក​លើក​ឡើង​ថា៖ «នៅ​កន្លែង​ផ្សេងៗ​ដែល​មាន​ជនជាតិ​វៀតណាម​ច្រើន គណបក្ស​ប្រជាជន​តែងតែ​ឈ្នះ»។

ទោះជា​យ៉ាងណា មេឃុំ​ព្រែកជ្រៃ​មក​ពី​គណបក្ស​កាន់​អំណាច គឺ​លោក ចាប ស៊ុយ បាន​លើក​ឡើង​ថា ស្នាដៃ​របស់​គណបក្ស​ប្រជាជន​កម្ពុជា នៅ​តែ​ធ្វើ​ឲ្យ​គណបក្ស​កាន់​អំណាច​មួយ​នេះ ទទួល​បាន​ការ​គាំទ្រ​ពី​ប្រជាជន​ដដែល។

មេឃុំ​រូប​នេះ​បាន​ហៅ​គណបក្ស​ប្រជាជន​កម្ពុជា​ថា​ជា​«គណបក្ស​សង្គ្រោះ​ជីវិត» ហើយ​ថា​ ប្រជាជន​កម្ពុជា​ជំពាក់គុណ​គណបក្ស​ប្រជាជន​កម្ពុជា។ លោក​ក៏​បាន​ហៅ​គណបក្ស​នោះ​ថាជា​«គណបក្ស​រំដោះ​ប្រជាជន»​ផង​ដែរ៕
