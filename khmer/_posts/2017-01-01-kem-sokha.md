---
title:  លោក កឹម សុខា 
summary: លោក កឹម សុខា ដែល​ជា​ប្រធាន​គណបក្ស CNRP គឺ​ជា​អ្នក​នយោបាយ​ដ៏​សំខាន់​មួយ​រូប​និង​ជា​អ្នក​តស៊ូ​មតិ​ដើម្បី​សិទ្ធិមនុស្ស​នៅ​កម្ពុជា។ លោក​ត្រូវ​ជាប់​ឃុំ​ខ្លួន​ ចាប់​តាំង​ពី​ខែ​ កញ្ញា ឆ្នាំ ២០១៧ មក ដោយ​ត្រូវ​បាន​ចោទប្រកាន់​ថា​ក្បត់ជាតិ។ 
byline: ស្រាវជ្រាវ​និង​ចងក្រង​ដោយ ទែន សុខស្រីនិត និង​ ហុង ចិន្តា | VOA News
metrics-byline: Soksreinith, Ten; Hong, Chenda

image: /img/bio__kem-sokha__banner.jpg
mugshot: /img/bio__kem-sokha__mugshot.jpg
cutline: រូបឯកសារ៖ លោក កឹម សុខា អតីតប្រធាន​គណៈកម្មាធិការ​សិទ្ធិមនុស្សរបស់​សភា​កម្ពុជា (កណ្តាល) ស្វាគមន៍​អ្នក​កាសែត ខណៈ​ដែល​លោក​ចាកចេញ​ពី​តុលាការ​រាជធានីភ្នំពេញ កាលពី​ថ្ងៃ​អង្គារ ទី ១៥ ខែ ធ្នូ ឆ្នាំ ១៩៩៨។
credit: Ou Neakiry | AP

date:   2018-05-01
categories: biography
layout: biography
language: khmer
---



កើត​នៅ​ថ្ងៃ​ទី ២៧ ខែ មិថុនា ឆ្នាំ ១៩៥៣ លោក កឹម សុខា ធំធាត់​ឡើង​ក្នុង​ខេត្ត តាកែវ។ លោក​បាន​សិក្សា​ជំនាញ​ច្បាប់​នៅ​សាកលវិទ្យាល័យ​ភូមិន្ទ​នីតិសាស្ត្រ​និង​វិទ្យាសាស្ត្រ​សេដ្ឋកិច្ច ក្នុង​រាជធានី ភ្នំពេញ នៅ​មុន​របប​ខ្មែរ​ក្រហម​ចាប់​ផ្តើម។ បន្ទាប់​ពី​របប​ខ្មែរ​ក្រហម​ដួល​រលំ លោក​បាន​ក្លាយ​ជា​ចៅ​សង្កាត់​ម្នាក់​នៅ​រាជធានី ភ្នំពេញ។ លោក កឹម សុខា បាន​ទទួល​អាហារូបករណ៍​ទៅ​សិក្សា​នៅ​ទីក្រុង Prague ក្នុង​សាធារណរដ្ឋ ឆេកូ និង​បាន​ទទួល​បរិញ្ញាបត្រ​ជាន់ខ្ពស់​ជំនាញ​ជីវគីមីសាស្ត្រ ពី​វិទ្យាស្ថាន​បច្ចេកវិទ្យា​គីមី ក្នុង​ឆ្នាំ ១៩៨៦។ ​

លោក កឹម សុខា បាន​ចាប់ផ្តើម​​ប្រឡូក​ក្នុង​នយោបាយ​នៅ​ឆ្នាំ ១៩៩៣ នៅ​ពេល​ដែល​លោក​ចូលរួម​ជាមួយ​នឹង​គណបក្ស​ប្រជាធិបតេយ្យ​សេរីនិយម​ព្រះពុទ្ធសាសនា ​របស់​លោក សឺន សាន។ លោក​បាន​ជាប់​ឆ្នោត​ជា​តំណាងរាស្ត្រ​ខេត្ត​តាកែវ​នៅ​ក្នុង​ការ​បោះឆ្នោតជាតិ​ឆ្នាំ ១៩៩៣។ នៅ​ឆ្នាំ ១៩៩៩ លោក កឹម សុខា បាន​ចូលរួម​ជាមួយ​នឹង​គណបក្ស​ហ៊្វុនស៊ីនប៉ិច ហើយ​ក្រោយ​មក​ លោក​បាន​ជាប់​ឆ្នោត​ជា​សមាជិក​ព្រឹទ្ធសភា។ ​

នៅ​ឆ្នាំ ២០០២ លោក កឹម សុខា បាន​ប្រកាស​ថា លោក​នឹង​ឈប់​ប្រឡូក​ក្នុង​នយោបាយ និង​បង្កើត​អង្គការ​សិទ្ធិមនុស្ស​មួយ ឈ្មោះ​ថា​មជ្ឈមណ្ឌល​សិទ្ធិមនុស្ស​កម្ពុជា (CCHR)។ លោក​បាន​លា​លែង​ពី​មជ្ឈមណ្ឌល​សិទ្ធិ​មនុស្ស​កម្ពុជា​ដើម្បី​បង្កើត​ជា​គណបក្ស​នយោបាយ​ថ្មី​មួយ ដែល​មាន​ឈ្មោះ​ថា គណបក្ស​សិទ្ធិមនុស្ស (HRP) នៅ​ក្នុង​ឆ្នាំ ២០០៧។ ​





{% include photo.html

	file="/img/bio__kem-sokha__marching.jpg"
	caption="រូបឯកសារ៖ លោក កឹម សុខា ដែល​កាល​នោះ​ជា​អនុប្រធាន​​គណបក្ស​សង្គ្រោះជាតិ​ ដែល​ជា​គណបក្ស​ប្រឆាំង​ធំ​បំផុត​នៅ​កម្ពុជា (កណ្តាល) លើកដៃ​ស្វាគមន៍​អ្នក​គាំទ្ររបស់​លោក ក្នុង​អំឡុងពេល​នៃ​ការ​តវ៉ា​មួយ​ក្នុង​រាជធានី ភ្នំពេញ កាល​ពី​ថ្ងៃច័ន្ទ ទី​២០ ខែ ឧសភា ឆ្នាំ ២០១៣។‍"
	credit="(Heng Sinith | AP)"

%}




នៅ​ឆ្នាំ ២០១២ គណបក្ស HRPបាន​ចូលរួម​ជាមួយ​នឹង​គណបក្ស​សម រង្ស៊ី (SRP) ដើម្បី​បង្កើត​ជា​គណបក្ស​សង្គ្រោះជាតិ (CNRP)។ លោក កឹម សុខា ដែល​ជា​អ្នកនយោបាយ​ដ៏​មាន​ប្រជាប្រិយភាព​ដោយសារ​តែ​លក្ខណៈ​អំណោយទាន​និង​ជំនាញ​និយាយ​ដ៏​ទាក់ទាញ​របស់​លោក​ បាន​ក្លាយ​ទៅ​ជា​អនុប្រធាន​គណបក្ស CNRP។ 

លោក កឹម សុខា បាន​ក្លាយ​ជា​ប្រធាន​គណបក្ស ​CNRP កាល​ពី​ខែ មីនា ឆ្នាំ ២០១៧ បន្ទាប់​ពី​លោក សម រង្ស៊ី បាន​លាលែង​ពី​តំណែង។ កាល​ពី​ថ្ងៃ​ទី ៣ ខែ កញ្ញា ឆ្នាំ ២០១៧ លោក កឹម សុខា ត្រូវ​បាន​ចាប់​ខ្លួន​ចំពោះ​ការ​ចោទប្រកាន់​ថា​ក្បត់ជាតិ ដោយ​រដ្ឋាភិបាល​ចោទប្រកាន់​លោក​ថា​ឃុបឃិត​ជាមួយ​នឹង​សហរដ្ឋអាមេរិក​ដើម្បី​ទម្លាក់​លោក ហ៊ុន សែន ពី​អំណាច។ លោក​បាន​ច្រានចោល​ការ​ចោទប្រកាន់​នោះ​និង​និយាយ​ថា គោលបំណង​របស់​លោក​តែ​មួយ​គត់​គឺ​ទទួល​បាន​អំណាច​តាម​លទ្ធិប្រជាធិបតេយ្យ​នៅ​ក្នុង​ការ​បោះឆ្នោត​ដែល​នឹង​មក​ដល់​នេះ។ ចាប់​តាំង​ពី​លោក​ត្រូវ​បាន​ចាប់​ខ្លួន លោក​ត្រូវ​ជាប់​ពន្ធនាគារ​ដែល​មាន​សន្តិសុខ​យាមកាម​តឹងរ៉ឹង​បំផុត​នៅ​តាម​ព្រំប្រទល់​វៀតណាម៕



