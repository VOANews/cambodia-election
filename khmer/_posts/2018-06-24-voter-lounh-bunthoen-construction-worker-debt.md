---
title: គោ​ពីរ​ក្បាល បំណុល​ធំ
summary: លោក ឡុញ ប៊ុនធឿន ​ធ្វើការ​ជា​ជាង​សំណង់​ឆ្ងាយ​ពី​ផ្ទះ​កំណើត​របស់​លោក ដើម្បី​បង់​បំណុល​ដែល​លោក​បាន​ខ្ចី ក្នុង​អត្រាការ​ប្រាក់​ដែល​លោក​មិន​ទាន់​ដឹង​ថា​មាន​តម្លៃ​ប៉ុន្មាន។
persona: ជាងសំណង់
byline: ទែន សុខស្រីនិត
metrics-byline: Soksreinith, Ten

image: /img/portrait__voices__lounh__banner.jpg
window_image: portrait__voices__lounh__worksite.jpg
mugshot: /img/mugshot__Lounh-Bunthoeun--400.jpg
youtube: OfeGrfi-vmM
cutline: លោក ឡុញ ប៊ុនធឿន អាយុ៤៧ឆ្នាំ រកចំណូលបានប្រមាណ៣៧ដុល្លារក្នុងមួយសប្តាហ៍ពីការងារជាជាងសំណង់នៅកោះពេជ្រ។ ប៉ុន្តែប្រាក់ចំណូលនេះស្ទើរតែមិនគ្រប់គ្រាន់សម្រាប់ចិញ្ចឹមជីវិត ហើយលោកក៏ត្រូវសងបំណុល ដែលលោកបានខ្ចីពីគ្រឹះស្ថានមីក្រូហិរញ្ញវត្ថុដើម្បីបំពេញតម្រូវការនៅក្នុងគ្រួសារផងដែរ។
credit: ខាន់ សុគុំមនោ | VOA

dateline: ភ្នំពេញ
location: Phnom Penh
map_pin: Phnom Penh
coordinates: 11.546503, 104.940346

translation: /english/profile/voter/voter-lounh-bunthoen-construction-worker-debt.html

date: 2018-06-24
categories: profile voter
layout: post-main
language: khmer
---


$DATELINE$ រៀងរាល់ថ្ងៃ​សៅរ៍ លោក ឡុញ ប៊ុនធឿន ធ្វើ​ដំណើរ​តាម​ម៉ូតូ​រយៈពេល​ពីរម៉ោងពីកោះពេជ្រ​ទៅកាន់​ខេត្ត​តាកែវ ដើម្បី​ជួបជុំ​គ្រួសារ។

ដូចគ្នានឹង​ប្រជា​ពលរដ្ឋ​ជនបទ​ជា​ច្រើន​នាក់​ផ្សេង​ទៀត លោក ប៊ុនធឿន បាន​មក​ទីក្រុង​ភ្នំពេញ ​ដើម្បី​ធ្វើការ​សំណង់។ តាំងពីព្រឹក​រហូត​ដល់​ល្ងាច លោក ប៉ុនធឿន អាយុ​៤៧ឆ្នាំ ​ចាត់​ចែង​ចាក់​ក្បាច់​សំណង់​ពិដាន​នៅ​ការដ្ឋាន​សំណង់​មួយ​នៅ​កោះពេជ្រ ដែល​ជា​កោះ​សិប្បនិម្មិត​មួយ​នៅ​រាជធានី​ភ្នំពេញ ជា​ទី​ពោរពេញ​ទៅ​ដោយ​សណ្ឋាគារ ភោជនីយដ្ឋាន ក្លឹប​កម្សាន្ត ទីស្នាក់​ការ​ក្រុមហ៊ុន​ផ្សេងៗ និង​មជ្ឈមណ្ឌល​សិក្ខាសាលា​ជាដើម។​



 
{% include map.html %}




កោះ​ពេជ្រ​នេះ​ ឆ្លុះ​បញ្ចាំង​ឲ្យ​ឃើញ​ពី​ភាព​ខុស​គ្នា​នៃ​ស្ថានភាព​សេដ្ឋកិច្ច​សង្គម រវាង​អ្នក​មាន​ទ្រព្យ​ដែល​ជាទូទៅ​ពោរពេញ​ដោយ​ក្តី​សប្បាយ​រីករាយ​ក្នុង​ជីវិត និង​អ្នក​ដែល​មាន​ស្ថានភាព​ដូច​លោក ប៊ុនធឿន ដែល​មាន​លទ្ធភាព​រក​ប្រាក់​កម្រៃ​បាន​ត្រឹម​តែ ៣៧ដុល្លារ​ក្នុង​មួយ​សប្តាហ៍ ហើយ​បារម្ភ​ឥត​ឈប់ឈរ​ពី​បំណុល ​ដែល​លោក​បាន​ជំពាក់ ដើម្បី​យក​មក​ផ្គត់ផ្គង់​តម្រូវការ​ក្នុង​គ្រួសារ​ឲ្យ​​បាន​គ្រាន់​បើ​ឡើង។

ជីវិត​ការងារ​ឆ្ងាយ​ពី​ផ្ទះ​របស់​លោក ឡុញ ប៊ុនធឿន នឹង​មិន​ផ្លាស់ប្តូរ​នាពេល​ឆាប់ៗ​នេះ​ទេ។ លោក​ត្រូវតែ​បន្ត​បង់​បំណុល​ដែល​លោក​បាន​ចាប់ផ្តើម​ជំពាក់​តាំង​ពី​ឆ្នាំ​១៩៩៦​មក នៅពេល​ដែល​លោក​ និង​ភរិយា​របស់​លោក គឺ​អ្នកស្រី ចៀម សុខលី បាន​ខ្ចីប្រាក់ពី​គ្រឹះស្ថាន​មីក្រូ​ហិរញ្ញវត្ថុ ដើម្បី​ទិញ​គោ​ពីរ​ក្បាល​មក​ចិញ្ចឹម​យក​ពូជ​ដើម្បី​លក់​យក​កម្រៃ។​

ប៉ុន្តែ​ចាប់តាំង​ពី​ឆ្នាំ​២០១៧​មក ការ​ចាត់​វិធានការ​ទ្រង់ទ្រាយ​ធំ​មួយ​ប្រឆាំង​នឹង​គណបក្ស​ប្រឆាំង និង​សង្គម​ស៊ីវិល ដោយរដ្ឋាភិបាល​កម្ពុជា បាន​បង្ក​ឲ្យ​មាន​ការ​អំពាវនាវ​ឲ្យ​ដាក់​ទណ្ឌកម្ម​មក​លើ​ប្រទេស​កម្ពុជា។ ការព្រមាន​ដាក់​ទណ្ឌកម្ម​នេះ​បាន​ធ្វើ​ឲ្យ​លោក​ ប៊ុនធឿន​ មាន​ការ​ព្រួយ​បារម្ភ​យ៉ាងខ្លាំង ដោយសារ​តែ​ក្រុម​គ្រួសារ និង​អនាគត​របស់​គ្រួសារ​លោក គឺ​ពឹង​ផ្អែក​លើ​លទ្ធភាព​លោក ធ្វើការ​ជា​ជាង​សំណង់ និង​ប្រពន្ធ​របស់​លោក ដែលធ្វើការ​រោងចក្រ ​ដើម្បី​សង​បំណុល​​តាម​ការ​គ្រោង​ទុក។​

ការ​អំពាវនាវ​ឲ្យ​មាន​ការ​ដាក់​ទណ្ឌកម្ម​នេះ គឺធ្វើ​ឡើង​ បន្ទាប់​ពី​រដ្ឋាភិបាល​កម្ពុជា​បាន​ចាត់​វិធានការ​ដែល​មិន​ធ្លាប់​មាន​ពី​មុន មក​លើ​គណបក្ស​ប្រឆាំង​ គឺ​គណបក្សសង្គ្រោះជាតិ​ ដែល​ត្រូវបាន​រំលាយ​ដោយ​តុលាការ​កំពូល​កាលពី​ខែ​វិច្ឆិកា ឆ្នាំ​២០១៧។ សហរដ្ឋ​អាមេរិក​កំពុង​ពិចារណា​ធ្វើ​សេចក្តី​ព្រាង​ច្បាប់​មួយ ដែល​អាច​នឹង​ដាក់​ទណ្ឌកម្ម​សេដ្ឋកិច្ច​លើ​ក្រុម​មេដឹកនាំ​កម្ពុជា និង​ក្រុមគ្រួសារ​របស់​ពួក​គេ។ មេដឹកនាំ​កម្ពុជា​មួយ​ចំនួន និង​ក្រុម​គ្រួសារ​របស់​ពួក​គេ​ ត្រូវបាន​ជឿ​ថា គ្រប់គ្រង​ និង​ទទួល​បាន​ផល​ប្រយោជន៍​ដោយ​ប្រយោល​ពី​វិស័យ​ឧស្សាហកម្ម និង​សេវាកម្ម​នៅ​កម្ពុជា។​

សភាព​អឺរ៉ុប កំពុង​ពិចារណា​ដក​ការ​អនុគ្រោះ​ពន្ធ​សម្រាប់​ការ​នាំចេញ​ពី​ប្រទេស​កម្ពុជា។ នៅ​ឆ្នាំ​២០១៦ ការ​នាំចេញ​ផលិតផល​កាត់ដេរ​នៅ​កម្ពុជា​មាន​តម្លៃ​ ៦,៣ពាន់លាន​ដុល្លារ ហើយ​ក្នុង​រយៈពេល​៧ខែ​ដំបូង​នៃ​ឆ្នាំ២០១៧ ការ​នាំចេញ​នេះ​ មាន​តម្លៃ​ ៤,៩ពាន់លាន​ដុល្លារ នេះ​បើ​យោង​តាម​សមាគម​រោងចក្រ​កាត់ដេរ​នៅ​កម្ពុជា។ ការ​បាត់បង់​ការ​អនុគ្រោះពន្ធនាំ​ចេញ​ទៅ​កាន់​សហភាព​អឺរ៉ុប នឹង​ប៉ះពាល់​ដល់​ប្រទេស​កម្ពុជា ដែល​នាំចេញ​ផលិតផល​កាត់ដេរ​លំដាប់​ពិភពលោក ហើយ​៣០ភាគរយ​នៃ​ផលិតផល​នាំចេញ​របស់​កម្ពុជា គឺ​ទៅ​កាន់​សហភាព​អឺរ៉ុប។



{% include photo.html 

	file="/img/portrait__voices__lounh__diamond-island.jpg"
	caption="ទិដ្ឋភាព​នៃ​ទីកន្លែង​ស្នាក់​នៅ​របស់​កម្មករ​សំណង់​នៅ​កោះពេជ្រ រាជធានី​ភ្នំពេញ។ "
	alt="Exterior view of a worker dorm in Diamond Island."
	credit="(ខាន់ សុគុំមនោ | VOA)"
%}





‍លោក ឡុញ ប៊ុនធឿន បាន​ប្រាប់​ VOA ​ថា៖ «‍យើង​ជាប់​បំណុល​គេ»។

លោក និង​ក្រុមគ្រួសារ​កំពុង​ព្យាយាម​ដោះ​បំណុល​នេះ។ ប្រពន្ធ​របស់​លោក​ និង​កូន​ស្រី​ពៅ​ ធ្វើការ​រោងចក្រ​កាត់ដេរ​នៅ​ទីរួម​ខេត្ត​តាកែវ។ អ្នក​ទាំងបី​នាក់​ប្រមូល​ប្រាក់​ខែ​រួម​គ្នា​ ដើម្បី​បង់​សង​កម្ចី​ពី​គ្រឹះស្ថាន​មីក្រូ​ហិរញ្ញវត្ថុ ក្នុង​មួយខែ​៣៧០ដុល្លារ​ ទាំង​ដើម និង​ការប្រាក់។ 

បើ​សិន​ជា​គ្រួសារ​របស់​លោក​ខក​ខាន​មិន​បាន​បង់​ធនាគារ​បី​ដង​ជាប់ៗគ្នា ផ្ទះ និង​ដី​របស់​លោក អាច​នឹង​ត្រូវបាន​រឹបអូស​យក​ដោយ​គ្រឹះស្ថាន​ហិរញ្ញវត្ថុ​ ។ មូលហេតុ​នេះ​ហើយ ដែល​ជា​ក្តី​បារម្ភ​ដ៏​ធំ​មួយ​ដល់​ក្រុម​គ្រួសារ​របស់​លោក ឡុញ ប៊ុនធឿន បើសិនជា​មាន​ការ​ដាក់​ទណ្ឌកម្ម​មែន​នោះ។

មិនមែន​តែ​ក្រុម​គ្រួសារ​របស់​លោក ប៊ុនធឿន​ តែ​មួយ​នោះ​ទេ​ ដែល​ព្រួយ​បារម្ភ​ពី​បញ្ហា​បំណុល​នេះ។ ពលរដ្ឋ​ខ្មែរ​ប្រមាណ​ ១លាន​៨សែន​គ្រួសារ បាន​ខ្ចី​ប្រាក់​ពី​គ្រឹះស្ថាន​ហិរញ្ញ​វត្ថុ និង​អង្គការ​ក្រៅ​រដ្ឋាភិបាល​មួយ​ចំនួន​ដែល​ផ្តល់​មូលនិធិ​កម្ចី ជាមធ្យម​គឺ ១.៥០០ដុល្លារ។ យោង​តាម​ធនាគារ​ជាតិ ក្រុម​គ្រួសារ​នៅ​តាម​តំបន់​ជនបទ​ជាង​៨០ភាគរយ ​ជា​អ្នក​ខ្ចី​លុយ ដែល​អត្រា​ការ​ប្រាក់​អាច​ឡើង​ខ្ពស់​រហូត​ដល់​ទៅ​៣០ភាគរយ​ក្នុង​មួយ​ឆ្នាំ។

### ជីវិត​ជាប់​បំណុល ###

ការណ៍​ដែល​លោក ឡុញ ប៊ុនធឿន និង​ភរិយា ចៀម សុខលី ទៅ​រក​ខ្ចី​បំណុល​ដើម្បី​មក​ចិញ្ចឹម​ជីវិត​នេះ ក៏​ឆ្លុះ​បញ្ចាំង​ឲ្យ​ឃើញ​ពី​ផល​លំបាក​របស់​កសិករ​មួយ​ចំនួន ដែល​ព្យាយាម​ងាក​ចេញ​ពី​ការ​ប្រកប​របរ​ធ្វើ​ស្រែ​គ្រាន់តែ​ចិញ្ចឹម​គ្រួសារ ទៅ​ការ​ប្រកប​របរ​ធ្វើ​ស្រែ​ដើម្បី​លក់​យក​កម្រៃ។ 

នៅពេល​ដែល​អ្នក​ទាំងពីរ​បាន​រៀបការ​កាលពី​ឆ្នាំ​១៩៩៣ លោក ឡុញ ប៊ុនធឿន និង​ភរិយា ចៀម សុខលី ប្រកប​របរ​ជា​អ្នក​ត្បាញ​ហូល ដែល​ជា​សម្លៀក​បំពាក់​របស់​ខ្មែរ​សម្រាប់​ចូលរួម​កម្មវិធី​បុណ្យ​ប្រពៃណី​ផ្សេងៗ។ កាល​ពី​ពេល​នោះ នៅក្នុងឃុំ​តាំងយ៉ាប ស្រុក​ព្រៃ​កប្បាស ខេត្ត​តាកែវ នៅ​ពេល​ដែល​អ្នក​ទាំងពីរ​បាន​ទិញ​អំបោះសូត្រ ពួក​គេ​បាន​ចាត់ចែង​ដំណើរការ​ផលិត​ទាំង​ស្រុង ដោយ​ត្រូវ​ជ្រលក់​ពណ៌​សូត្រ ហើយ​ត្បាញ​សូត្រ​នោះ​ទៅ​ជា​ក្បាច់​ហូល​តាម​រចនាបថ​របស់​ខ្មែរ ដែល​ត្រូវ​ចំណាយ​ពេល​យូរ និង​ចំណាយ​ប្រាក់​ច្រើន។ ប៉ុន្តែ​ ​ចំណូល​របស់​ពួកគេ​នៅ​ពេល​នោះ គឺ​គ្រប់គ្រាន់។ 

ក្រោយ​មក​ នៅ​ពេល​ដែល​ប្រទេស​កម្ពុជា​បាន​ចាប់​ផ្តើម​នាំ​ចូល​អំបោះ​សូត្រ​ពី​ប្រទេស​ថៃ និង​វៀតណាម ដែល​មាន​តម្លៃ​ថោក​ជាង​ផលិតផល​សូត្រ​ក្នុង​ស្រុក ទីផ្សារ​ផលិតផល​ហូល​របស់​លោក ឡុញ ប៊ុនធឿន និង​ភរិយា​របស់​លោក បាន​ធ្លាក់​ចុះ​រហូត​ដល់​អ្នក​ទាំង​ពីរ​ជំពាក់​បំណុល​ឈ្មួញ​កណ្តាល ហើយ​ត្រូវ​បង្ខំ​ចិត្ត​រក​ការងារ​ធ្វើ​ជា​កម្មករ​សំណង់ ដើម្បី​ចិញ្ចឹម​កូន និង​ឪពុកម្តាយ​ដែល​ចាស់​ជរា។ រីឯ​ភរិយា​របស់​លោក ក៏​ត្រូវ​ធ្វើការ​ជា​កម្មករ​រោងចក្រ​នៅក្នុង​រោងចក្រ​ដេរ​ស្បែក​ជើង​មួយ​នៅ​ខេត្ត​តាកែវ។
ការ​ចំណាយ​ក្នុង​គ្រួសារ​ គឺ​ខ្ពស់​ជាង​ចំណូល​របស់​អ្នក​ទាំងពីរ។ អ្នក​ទាំងពីរ​បាន​បង្ខំ​ចិត្ត​លក់​ដីស្រែ​ ដើម្បី​សន្សំ​លុយ​ខ្លះ។ 

លោក ឡុញ ប៊ុនធឿន បាន​លើក​ឡើង​ថា៖ «‍ធ្វើ​ហូល​យូរៗ​ទៅ​ យើង​ជំពាក់​លុយ​គេ [ឈ្មួញ​កណ្តាល]»។

ឈ្មួញ​កណ្តាល ដែល​ជា​អ្នក​គ្រប់គ្រង​តម្លៃ​ហូល​ក្នុង​ស្រុក គឺជា​អ្នក​ដើរ​ទិញ​ហូល​ពី​អ្នក​ត្បាញ​តាម​ភូមិ ហើយ​លក់​ហូល​នោះ​នៅ​តាម​ទីផ្សារ​ដូចជា​នៅ​រាជធានី​ភ្នំពេញ ដែល​អ្នក​ត្បាញ​តាម​ភូមិ​មិន​មាន​ទំនាក់ទំនង​ផ្ទាល់​ក្នុង​ទីផ្សារ​នេះ។

នៅ​ឆ្នាំ១៩៩៦ លោក​ ឡុញ ប៊ុនធឿន ​បាន​សម្រេច​ចិត្ត​​យក​ប្លង់​ដី​ដែល​ក្រុម​គ្រួសារ​របស់​លោក​កំពុង​រស់នៅ ទៅ​ដាក់​​បញ្ចាំ​នៅ​ធនាគារ​ដើម្បី​ទទួល​បាន​កម្ចី​ជា​ទឹកប្រាក់ ២០០ដុល្លារ ពី​ធនាគារ​អេស៊ីលីដា ដែល​ជា​ធនាគារ​ពាណិជ្ជកម្ម​ទីមួយ​នៅ​ក្នុង​ប្រទេស​កម្ពុជា។ លោក​បាន​យក​លុយ​នោះ​ទៅ​ទិញ​គោ​ពីរ​ក្បាល ដើម្បី​ចិញ្ចឹម​យក​កូន យក​ទៅ​លក់។ ជា​លទ្ធផល ដី និង​ផ្ទះ​ដែល​ពួក​គេ​កំពុង​តែ​រស់នៅ បាន​ក្លាយ​ជា​វត្ថុ​បញ្ចាំ​របស់​ធនាគារ។ 

ដោយ​មិន​មាន​ចំណេះ​ដឹង​ខាង​ហរិញ្ញវត្ថុ លោក ឡុញ ប៊ុនធឿន និង​ភរិយា មិន​បាន​គិត​ពី​អត្រា​ការប្រាក់​ដែល​ពួក​គេ​ត្រូវ​បង់​នោះ​ទេ។ ដោយសារតែ​ការ​លំបាក​ក្នុង​ការ​បង់​ប្រាក់​ដើម និង​ការ​ប្រាក់​ដល់​ធនាគារ​ជា​រៀង​រាល់​ខែ កូនស្រី​ម្នាក់​របស់​អ្នក​ទាំង​ពីរ​បាន​បង្ខំចិត្ត​ឈប់​រៀន​ ពេល​អាយុ​១៧ឆ្នាំ ហើយ​ទៅ​ធ្វើការ​រោងចក្រ​ជាមួយ​នឹង​ម្តាយនាង​នៅ​រោងចក្រ​ដេរ​ស្បែក​ជើង។ 
បន្ទាប់​ពី​ទទួល​បាន​កម្ចី​ពី​ធនាគារ​ដើម្បី​ចិញ្ចឹម​គោ និង​ធ្វើការ​ជា​កម្មករ​សំណង់ និង​រោងចក្រ​មក ក្រុម​គ្រួសារ​របស់​លោក ឡុញ ប៊ុនធឿន បាន​យក​ប្រាក់​កម្ចី​បន្ថែម​ទៀត។ ពួកគេ​បាន​ខ្ចី​ប្រាក់​ ២.០០០ដុល្លារ​ ពី​គ្រឹះស្ថាន​មីក្រូ​ហរិញ្ញ​វត្ថុ​ប្រាសាក់​ ដើម្បី​យក​មក​ជួសជុល​ផ្ទះ។ ក្រោយ​មក ពួកគេ​បាន​ខ្ចី​ប្រាក់ ២.០០០ដុល្លារ​ទៀត ដើម្បី​យក​មក​សង់​បង្គន់ និង​បន្ទប់​ទឹក។ ហើយ​ចុងក្រោយ​នេះ ពួកគេ​បាន​ខ្ចី​ប្រាក់​ ៤.០០០ដុល្លារ ដើម្បី​សង់​ផ្ទះបាយ។ នៅក្នុង​បទ​សម្ភាសន៍​ជាមួយ VOA លោក ឡុញ ប៊ុនធឿន មិន​អាច​បញ្ជាក់ និង​ប្រាប់ VOA បាន​ អំពី​ការប្រាក់ និង​ប្រាក់​ដើម​ដែល​លោក និង​ក្រុម​គ្រួសារ​ត្រូវ​បង់​ឲ្យ​ធនាគារ​នោះទេ។ 

បញ្ហា​កម្ចី​លុយ​ពី​ធនាគារ និង​គ្រឹះស្ថាន​មីក្រូ​ហរិញ្ញវត្ថុ​នេះ គឺជា​ក្តី​កង្វល់​មួយ​ដ៏​ធំ​ដល់​អ្នក​តាក់តែង​គោលនយោបាយ​ជាតិ។ កាលពី​ខែ​មីនា ឆ្នាំ​២០១៧ រដ្ឋាភិបាល​បាន​ចាត់​វិធានការ​ឲ្យ​គ្រឹះស្ថាន​មីក្រូ​ហរិញ្ញវត្ថុ និង​ធនាគារ កំណត់​ការប្រាក់​របស់​ខ្លួន ដែល​ខ្ពស់​បំផុត​ត្រឹម ១៨ភាគរយ។ វិធានការ​នេះ​បាន​ចូល​ជា​ធរមាន​កាលពី​ខែ​មេសា ឆ្នាំ​២០១៧។ 

ចំណាត់ការ​នេះ​បាន​កើត​ឡើង មុន​ពេល​ការ​បោះឆ្នោត​ក្រុម​ប្រឹក្សា​ឃុំ​សង្កាត់ ដែល​អ្នក​វិភាគ​មួយ​ចំនួន​ធំ យល់​ថា ​ជា​យុទ្ធសាស្ត្រ​របស់​គណបក្ស​កាន់​អំណាច គឺ​គណបក្ស​ប្រជាជន​កម្ពុជា ដើម្បី​ទាក់ទាញ​អ្នក​បោះឆ្នោត​នៅ​តាម​ភូមិ​ឃុំ ដែល​ជា​សំឡេង​ឆោ្នត​ដ៏​សំខាន់​មួយ បើ​ទោះ​ជា​ធនាគារ​ជាតិ​កម្ពុជា បាន​ព្រមាន​ពី​ផល​ប៉ះពាល់​នៃ​គោលនយោបាយ​បែប​នេះក៏ដោយ។ ផលប៉ះពាល់​នោះ​គឺ​ថា ធនាគារ និង​គ្រឹះស្ថាន​មីក្រូ​ហរិញ្ញវត្ថុ «‍មិន​អាច​ផ្តល់​កម្ចី​ក្នុង​ទ្រង់ទ្រាយ​តូច​ដល់​ប្រជាពលរដ្ឋ​ក្រីក្រ​បាន​ដូច​មុន​ឡើយ»។







{% include window.html

	quotation="«‍ខ្ញុំ​តស៊ូ​ដើម្បី​កូន ហើយ​ឲ្យ​ជីវភាព​គ្រួសារ​ឲ្យ​ប្រសើរ​ឡើង»"
	quotePosition="top-left"
	alt="Photo of Lounh Bunthoen."

%}

{% include photo-large.html 

	file="/img/portrait__voices__lounh__hut.jpg"
	caption="រូបខាងលើ៖ ទិដ្ឋភាព​នៃទីកន្លែងធ្វើការ និង​ទីកន្លែង​ស្នាក់​នៅ​របស់​កម្មករ​សំណង់​នៅ​កោះពេជ្រ រាជធានី​ភ្នំពេញ។ រូបខាងក្រោម៖ លោក ឡុញ ប៊ុនធឿន ​កម្មករ​សំណង់​មក​ពី​ខេត្ត​តាកែវ រស់នៅ​ក្នុង​សំណង់​អគារ​តូចៗ​សម្រាប់​កម្មករ ​ដែល​ត្រូវបាន​សាងសង់​ដោយ​ម្ចាស់​ក្រុមហ៊ុន​សំណង់ នៅ​កោះពេជ្រ រាជធានី​ភ្នំពេញ។"
	alt="Lounh Bunthoen sitting on the floor in his hut, eating a meal."
	credit="(ខាន់ សុគុំមនោ | VOA)"
	add_padding = true

%}





### អនាគត​ដ៏​មិន​ប្រាកដ​ប្រជា ###

មួយ​ឆ្នាំ​ក្រោយ​មក លោក ឡុញ ប៊ុនធឿន នៅ​តែ​បន្តធ្វើការ​នៅ​ការដ្ឋាន​សំណង់​នៅ​កោះពេជ្រ រាជធានី​ភ្នំពេញ។ ការ​ចំណាយ​ប្រចាំ​ថ្ងៃ​របស់​លោក គឺ​ត្បិតត្បៀត​ណាស់។ លោក​ចំណាយ​ប្រាក់​១៥០០រៀល​ ដើម្បី​ទិញ​ម្ហូបមួយពេល ពី​កន្លែង​លក់​ម្ហូប​ស្រាប់ ដែល​មិន​សូវ​មាន​រស់ជាតិ​ឆ្ងាញ់ និងមិនមានជីវជាតិគ្រប់គ្រាន់។ ការ​លះបង់​របស់​លោក ក្នុង​ការ​ធ្វើការងារ​ឆ្ងាយ​ពី​ផ្ទះ​សម្បែង និង​ក្រុម​គ្រួសារ​នេះ គឺ​ពិបាក ប៉ុន្តែ ដើម្បី​ដោះស្រាយ​បំណុល លោក​ត្រូវ​តែ​ធ្វើ​បែប​នេះ។

លោក​បាន​និយាយ​ថា៖ «‍រាល់ថ្ងៃ​នេះ ខ្ញុំ​ដេក​មិន​សូវ​លក់ ដោយសារ​យើង​ជំពាក់​គេ។ ប្រពន្ធ​ខ្ញុំ​គាត់​គិត​ច្រើន ហើយ​ដេក​អត់​បាន​ដូច​គ្នា។ ខ្ញុំ​រាល់ថ្ងៃ​នេះ ហូប​ស្រា​មួយ​កំប៉ុង​ពីរ​កំប៉ុង ដើម្បី​ឲ្យ​ដេក​លក់»។

ទោះ​ជា​យ៉ាង​ណា​ក៏​ដោយ លោក ឡុញ ប៊ុនធឿន​ យល់​ថា កម្ចី​ដែល​ក្រុម​គ្រួសារ​លោក​បាន​ខ្ចី​ពី​ធនាគារ ត្រូវបាន​យក​ទៅ​ប្រើប្រាស់​ដើម្បី​ជួយ​លើក​ស្ទួយ​ជីវភាព​រស់នៅ​ក្នុង​គ្រួសារ បើ​ទោះ​បី​ជា​វា​លំបាក​យ៉ាង​ណា​ក៏ដោយ។ កូន​ស្រី​ច្បង​របស់​លោក ឈ្មោះ ស្រីនៀត កំពុង​បន្ត​ការ​សិក្សា​ជា​និសិ្សតឆ្នាំទី២ នៅ​មហាវិទ្យាល័យ​ភូមិន្ទភ្នំពេញ ខាង​ផ្នែក​វិទ្យាសាស្ត្រ​សង្គម។ 

លោក ឡុញ ​ប៊ុន​ធឿន បាន​និយាយ​ថា៖ «‍ខ្ញុំ​តស៊ូ​ដើម្បី​កូន ហើយ​ឲ្យ​ជីវភាព​គ្រួសារ​ឲ្យ​ប្រសើរ​ឡើង»។

ស្រីនៀត កូន​ស្រី​ច្បង​របស់​លោក ឡុញ ប៊ុនធឿន បាន​និយាយ​ថា នាង​ពិបាក​ក្នុង​ចិត្ត ​នៅពេល​ដែល​ឃើញ​ប្អូន​ស្រី​របស់​នាង ត្រូវ​បង្ខំចិត្ត​ឈប់​រៀន ដើម្បី​ធ្វើការ​ជួយ​ផ្គត់ផ្គង់​គ្រួសារ។ ស្ថានភាព​នយោបាយ​សព្វថ្ងៃ ដែល​អាច​ប៉ះពាល់​ដល់​ឱកាស​ការងារ​របស់​ឪពុក​ម្តាយ​របស់​នាង ដែល​ជា​កម្មករ​រោងចក្រ និង​កម្មករ​សំណង់ កាន់តែ​ធ្វើ​ឲ្យ​នាង ព្រួយ​បារម្ភ​ពី​អនាគត​គ្រួសារ​របស់​នាង​ថែម​ទៀត។

ស្រីនៀត បាន​និយាយ​ថា៖ «‍បើសិន​ជា​អាច​រត់រួច ខ្ញុំ​នឹង​រក​ការងារធ្វើ​ផង​ និង​រៀន​ផង។ តែ​បើ​គិតៗ​ទៅ បើសិន​ជា​ស្ថានភាព​យ៉ាប់យ៉ឺន​ ខ្ញុំ​ប្រហែល​ជា​លះបង់​ការ​រៀន​ហើយ»។

រីឯ ភរិយា​របស់​លោក ឡុញ ប៊ុនធឿន វិញ គឺ​អ្នកស្រី ចៀម សុខលី ​សង្ឃឹម​ថា ថ្ងៃ​ណាមួយ ក្រុម​គ្រួសារ​របស់​អ្នក​ស្រី នឹង​រួច​ផុត​ពី​បំណុល​នេះ។

អ្នកស្រី ចៀម សុខលី បាន​និយាយ​ថា៖ «‍ខ្ញុំ​ថា បើ​យើង​សង​គេ​បាន​ហើយ ខ្ញុំ​វិល​មក​ត្បាញ​មក​អី​វិញ»៕


