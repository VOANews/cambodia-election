---
title: ប៉ុល ពត
summary: កេរតំណែល​ដ៏​សាហាវ​យង់ឃ្នង​របស់​ ប៉ុល ពត នៅ​តែ​តាម​បន្លាច​ប្រជាជន​ខ្មែរ
byline: ស្រាវជ្រាវ​និង​ចងក្រង​ដោយ ទែន សុខស្រីនិត
metrics-byline: Soksreinith, Ten

image: /img/bio__pol-pot__banner.jpg
mugshot: /img/bio__pol-pot__thumbnail.jpg
cutline: បុរស​ម្នាក់កំពុង​សម្អាត​ក្បាល​ខ្មោច​​នៅ​ក្បែរ​​រណ្តៅ​សាកសព​ដ៏​ធំ​មួយ​នៅ​ជើង​ឯក ដែល​ជាគុក​ធ្វើ​ទារុណកម្ម​និង​សម្លាប់​​យ៉ាង​សាហាវ​ព្រៃផ្សៃ​​ក្នុង​របប​ប្រល័យ​ពូជសាសន៍​ខ្មែរ​ក្រហម។ 
credit: Jeff Widener | AP

translation: /english/biography/pol-pot.html

date:   2015-03-01
categories: biography
layout: biography
language: khmer
---

សាឡុត ស ដែល​មាន​ឈ្មោះ​បដិវត្តន៍​ក្នុង​របប​ប្រល័យ​ពូជសាសន៍​ខ្មែរ​ក្រហម​ថា​​ ប៉ុល ពត កើត​ថ្ងៃ​ទី​១៩ ខែឧសភា ឆ្នាំ ១៩២៥ នៅ​​ក្នុង​គ្រួសារ​កសិករ​ដ៏​ធំ​មួយ​ ស្ថិត​ក្នុង​ភូមិព្រែក​ស្បូវ ​ក្បែរ​​ទីរួម​ខេត្ត​កំពង់ធំ។ 


ពេល​មាន​អាយុ​៦​ឆ្នាំ ឪពុកម្តាយ​របស់ ប៉ុល ពត ​បាន​បញ្ជូន​​ ប៉ុល ពត ​ឲ្យ​ទៅ​រស់​នៅ​ជាមួយ​នឹង​សាច់ញាតិ​ដើម្បី​​បាន​រៀនសូត្រ​នៅ​ភ្នំពេញ។ ប៉ុល ពត ​បាន​ទៅ​រៀន​​វិជ្ជាជីវៈ​ធ្វើ​ជា​ជាង​ឈើ បន្ទាប់​ពី​ប្រឡង​​មិន​ជាប់​ចូលរៀន​វិទ្យាល័យ។ 

នៅ​ឆ្នាំ ១៩៤៩ ប៉ុល ពត ​ទទួល​បាន​អាហារូបករណ៍​ពី​រដ្ឋាភិបាល។ ប៉ុល ពត ​សិក្សា​មុខ​វិជ្ជា បច្ចេកវិទ្យា​វិទ្យុ​រយៈពេល​៣​ឆ្នាំ​នៅ​ប្រទេស​បារាំង។ នៅ​ទីនោះ ប៉ុល ពត បានចូល​​​​ប្រឡូកក្នុង​​គណបក្ស​កុម្មុយនីស្ត​បារាំង ដែល​កាល​ពី​ពេល​នោះ​គឺ​ជា​​មូលដ្ឋាន​របស់​ពួក​​​ស្តាលីន​និយម។ 
ប៉ុល ពត បាន​ចេញ​​មុខ​ប្រឆាំង​នឹង​រាជវង្សានុវង្ស​ខ្មែរ ខណៈ​រស់​នៅ​ក្នុង​ទីក្រុង ប៉ារីស ហើយ​ព្រះបាទ នរោត្តម សីហនុ បាន​ឆ្លើយ​តប​ទៅ​​វិញ​ដោយ​ហៅ​​ក្រុម​ ប៉ុល ពត ថា​ខ្មែរ​ក្រហម។ 

នៅ​ឆ្នាំ ១៩៥៣ ប៉ុល​ ពត បាន​ប្រឡប់​​ទៅ​ប្រទេស​កម្ពុជា​វិញ និង​បាន​ក្លាយ​ទៅ​ជា​មេដឹកនាំ​កុម្មុយនីស្ត​នៅ​ថ្នាក់​មូលដ្ឋាន។ ដោយ​ភ័យ​ខ្លាច​ការ​ចាប់​ខ្លួន ប៉ុល ពត បាន​រត់ភៀសខ្លួន​​ចេញ​ពី​​កម្ពុជា​នៅ​ឆ្នាំ​ ១៩៦៣ ទៅ​កាន់​ប្រទេស​វៀតណាម និង​ក្រោយ​មក​ទៅ​ប្រទេស​ចិន​ ពេល​ដែល​បដិវត្តន៍​​វប្បធម៌​ចិន​ចាប់​ផ្តើម។ បន្ទាប់​ពី​នោះ ប៉ុល ពត បាន​សំងំ​លាក់​ខ្លួន​នៅ​ក្នុង​ព្រៃ​ក្នុង​ប្រទេស​កម្ពុជា។ នៅ​ទីនោះ ប៉ុល ពត បាន​ដឹកនាំ​ចលនា​ខ្មែរ​ក្រហម ហើយ​ត្រឹម​ឆ្នាំ ១៩៧០ ពួកគេ​មាន​​​កងកម្លាំង​ប្រដាប់​ដោយ​អាវុធ​ចំនួន​៣០០០​នាក់។ 

កងកម្លាំង​ខ្មែរ​ក្រហម​បាន​​រីក​កាន់​តែ​ធំ​ដោយ​សារ​តែកសិករ​​ខ្មែរ​កាន់​តែ​ច្រើន​មិន​ពេញ​ចិត្ត​នឹង​អាមេរិក​ដែល​ទម្លាក់​គ្រាប់​បែក​លើ​ទឹក​ដី​កម្ពុជា ដើម្បី​ទប់​ស្កាត់​កុំ​ឲ្យ​ពួក​​​កុម្មុយនីស្ត​​យក​ជ័យជម្នះ​លើ​សាធារណរដ្ឋ​ខ្មែរ​ដែល​ដឹក​នាំ​ដោយ​​លោក​សេនាប្រមុខ លន់ នល់​ បាន។ 

កងកម្លាំង​ខ្មែរ​ក្រហម​របស់​ ប៉ុល ពត បាន​កាន់​កាប់​ភ្នំពេញ​ដោយកម្លាំង​អាវុធ​ <a href="#april_17_1975" class="trigger__factbox">កាល​ពី​ថ្ងៃ​ទី​១៧ ខែ​មេសា ឆ្នាំ ១៩៧៥</a> ប៉ុន្មា​ន​ថ្ងៃ​បន្ទាប់​ពី​សេនាប្រមុខ លន់ នល់ បាន​រត់ភៀសខ្លួន​ជាមួយ​នឹង​ក្រុម​គ្រួសារ​ទៅ​កាន់​ប្រទេស​ថៃ និង​ក្រោយ​មក​ធ្វើ​ដំណើរ​មក​​រស់​នៅ​​អាមេរិក។ 
ក្នុង​រយៈពេលជិត​៤​ឆ្នាំ​ក្រោយ​មក ប៉ុល ពត បាន​កែប្រែ​កម្ពុជា​ ដោយ​សម្លាប់​មនុស្ស​អស់​យ៉ាង​ហោច​ណាស់​១,៧​លាន​នាក់​ ឬ​ជិត​មួយ​ភាគ​បួន​នៃ​ចំនួន​ប្រជាជន​សរុប​​​ ដើម្បី​ធ្វើ​​ឲ្យ​ប្រទេស​​កម្ពុជា​ក្លាយ​ទៅ​ជា​ប្រទេសកសិកម្ម​ដែល​ខ្មែរ​ក្រហម​ហៅ​ថា មហា​លោតផ្លោះ​ មហាអស្ចារ្យ។  


នៅ​ឆ្នាំ​១៩៧៨ ប៉ុល ពត បាន​វាយប្រហារ​វៀតណាម ប៉ុន្តែ​កងកម្លាំង​វៀតណាម​​ដែល​មាន​ប្រៀប​ជាង​បាន​កាន់កាប់​កម្ពុជា​និង​បញ្ចប់​ការ​ដឹកនាំ​របស់ ប៉ុល ពត នៅ​ដើ​ម​ឆ្នាំ​១៩៧៩។ បន្ទាប់​ពី​សន្ធិសញ្ញា​សន្តិភាព​ទីក្រុង​ប៉ារីស​ត្រូវ​បាន​ចុះ​ហត្ថលេខា​​ក្នុង​ឆ្នាំ​១៩៩១ ប៉ុល ពត បាន​វិល​ត្រឡប់​ពី​ប្រទេស​ថៃ​មក​រស់​នៅ​ក្នុង​ព្រៃ​នៅ​ប្រទេស​កម្ពុជា​វិញ​។ 
អតីត​កម្មាភិបាល​របស់​ ប៉ុល ពត បាន​រិះ​គន់​ ប៉ុល ពត ក្នុង​ឆ្នាំ​១៩៩៧ និង​បាន​បង្កើតតុលាការ​ប្រជាជន ដែល​ត្រូវ​បាន​គេ​​មើល​ឃើញ​ថា​ ជាការ​​​កាត់​ទោស​បង្គ្រប់កិច្ច​ ហើយ​បាន​កាត់​ទោស​ ប៉ុល ពត ពី​បទ​ឧក្រិដ្ឋ​ប្រឆាំង​នឹង​មនុស្សជាតិ​ ឲ្យ​នៅ​ជាប់​ឃុំ​ក្នុង​ផ្ទះ​មិន​អាច​ចេញ​ទៅ​ណា​បាន​អស់​មួយ​ជីវិត។ ប៉ុល ពត បាន​ស្លាប់​នៅ​ក្នុង​ព្រៃ ក្នុង​ខេត្ត​ឧត្តរមានជ័យ កាល​ពី​ថ្ងៃ​ទី ១៥ ខែ មេសា ឆ្នាំ ១៩៩៨៕

{% include photo.html

file="/img/bio__pol-pot__khmer-rouge.jpg"
caption="ប៉ុល ពត (ស្តាំ​ទី​ពីរ) មេដឹកនាំ​របប​ខ្មែរ​ក្រហម​នៅ​កម្ពុជា ឈរ​ថតរូប​ដ៏​កម្រ​ជាមួយ​នឹង​មេដឹកនាំ​ខ្មែរ​ក្រហម​ដទៃទៀត នៅ​ជំរំ​មួយ ដែល​ស្ថិត​នៅ​ប៉ែក​ខាង​លិច​នៃ​ប្រទេស​កម្ពុជា កាល​ពី​ខែ​មករា ឆ្នាំ ១៩៨៦។ នៅ​ខែ​មិថុនា ឆ្នាំ ១៩៩៧ ប៉ុល ពត បាន​បញ្ជា​ឲ្យ​ធ្វើ​ឃាត​លោក សុន សេន (ឆ្វេង)។"


credit="(Reuters)"
alt="ប៉ុល ពត (ស្តាំ​ទី​ពីរ) ឈរ​ជាមួយ​នឹង​មេដឹកនាំ​ខ្មែរ​ក្រហម​ដទៃទៀត។ "

%}

