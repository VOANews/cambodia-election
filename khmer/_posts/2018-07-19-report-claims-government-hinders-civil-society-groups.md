---
title: របាយការណ៍៖ សង្គម​ស៊ីវិល​នៅ​កម្ពុជា​រង​ការ​គាបសង្កត់
summary: មជ្ឈមណ្ឌល​សម្រាប់​ការ​សិក្សា​យុទ្ធសាស្ត្រ​និង​កិច្ចការ​អន្តរជាតិ (CSIS) ដែល​មាន​មូលដ្ឋាន​នៅសហរដ្ឋ​​អាមេរិក បាន​ចេញ​ផ្សាយ​របាយការណ៍​មួយ ដែល​បាន​រកឃើញ​​ថា រដ្ឋាភិបាល​របស់​លោក​នាយករដ្ឋមន្ត្រី ហ៊ុន សែន បាន​រារាំង​ដល់​ការងារ​របស់​អង្គការ​សង្គម​ស៊ីវិល​​ក្នុង​ស្រុក​និង​អន្តរជាតិ នៅ​មុន​ការ​បោះឆ្នោត​ថ្ងៃ​ទី ២៩ ខែ កក្កដា ខាង​មុខ​នេះ។ ប៉ុន្តែ​រដ្ឋាភិបាល​​កម្ពុជា​បាន​ច្រានចោល​របាយការណ៍​នោះ។ 
byline: ឆេង ចន្នី
metrics-byline: Chheng, Channy

image: https://gdb.voanews.com/E109A734-C0EF-410D-B47E-5A0483E24708_w1023_s.jpg
cutline:  “រូបឯកសារ៖ អ្នក​ថតរូប​ពិការ​ជើង​ម្នាក់ (ស្តាំ) កំពុង​ថតរូប​អ្នក​តវ៉ា​ដែល​កាន់​បដា​សរសេរ​ថា «និយាយា​ថា ទេ! ច្បាប់​សហជីព ច្បាប់​សមាគម​និង​អង្គការ‍» ក្នុង​​អំឡុងពេល​នៃ​ការ​តវ៉ា​មួយ​នៅ​ខាង​មុខ​​អគារ​ព្រឹទ្ធសភា ដែល​សមាជិក​ព្រឹទ្ធសភា​បាន​បោះឆ្នោត​លើ​សេចក្តីព្រាងច្បាប់​​សមាគម​និង​អង្គការ រាជធានី ភ្នំពេញ ថ្ងៃ​សុក្រ ទី​២៤ ខែ​កក្កដា ឆ្នាំ​២០១៥។ សមាជិក​ព្រឹទ្ធសភា​នៃ​គណបក្ស​ប្រជាជន​កម្ពុជា​ដែល​ជា​គណបក្ស​កាន់​អំណាច បាន​អនុម័ត​លើ​​សេចក្តីព្រាង​ច្បាប់​ដ៏​ចម្រូងចម្រាស​មួយ​កាល​ពី​ថ្ងៃ​សុក្រ ដែល​រឹតត្បិត​យ៉ាង​ខ្លាំង​ទៅ​លើ​អង្គការ​សង្គមស៊ីវិល​ទាំង​អស់​នៅ​ក្នុង​ប្រទេស​កម្ពុជា និង​ផ្តល់​អំណាច​ពេញលេញ​ដល់​រដ្ឋាភិបាល​ក្នុង​​ការ​រឹតត្បិត​រាល់​សកម្មភាព​របស់​អង្គការ​សង្គម​ស៊ីវិល ដែល​ខ្លួន​យល់​ថា​គំរាម​កំហែង​ដល់​សន្តិសុខជាតិ។”
credit: Heng Sinith | AP

dateline: វ៉ាស៊ីនតោន

translation: /english/feature/report-claims-government-hinders-civil-society-groups.html

date: 2018-07-19
categories: feature
layout: post-centered
language: khmer

---


 
$DATELINE$  ក្រុម​អង្គការ​សង្គម​ស៊ីវិល​ជាតិ​និង​អន្តរជាតិ​ដែល​បំពេញ​កិច្ចការ​នៅ​ក្នុង​ប្រទេស​កម្ពុជា​ប្រឈម​មុខ​ទៅ​នឹង​ការ​រឹតត្បិត​ប្រតិបត្តិការ​របស់​ពួក​គេ​ពី​សំណាក់​រដ្ឋាភិបាល។ ការ​រឹតត្បិត​នេះ​បាន​រា​រាំង​យ៉ាង​ខ្លាំង​ដល់​ការងារ​របស់​ពួកគេ ស្រប​ពេល​ដែល​ការ​បោះ​ឆ្នោត​ជាតិ​ខិត​ចូល​មក​ដល់​នៅ​ថ្ងៃអាទិត្យ​ខាង​មុខ​នេះ។ នេះ​បើ​យោង​តាម​របាយការណ៍​ថ្មី​មួយ​ដែល​ចេញ​ផ្សាយ​ដោយ​សា្ថប័ន​ស្រាវ​ជ្រាវ​មួយ​ដែល​មាន​មូលដ្ឋាន​នៅ​ក្នុង​សហរដ្ឋអាមេរិក។

មជ្ឈមណ្ឌល​សម្រាប់​ការ​សិក្សា​យុទ្ធសាស្ត្រ​និង​កិច្ចការ​អន្តរជាតិ (CSIS) បាន​ចេញ​ផ្សាយ​របាយការណ៍​របស់​ខ្លួន​ក្រោម​ចំណង​ជើង​ថា ‍«សង្គម​ស៊ីវិល​កម្ពុជា​មក​ដល់​ចំណុច​របត់​មួយ» ដែល​បាន​រក​ឃើញ​ថា តុលាការ​ក្នុង​ប្រទេស​កម្ពុជា​ត្រូវ​បាន​អាជ្ញាធរ​ប្រើប្រាស់​ជា​ឧបករណ៍​សំខាន់​មួយ​ក្នុង​ការ​បង្ក្រាប​ទៅ​លើ​ក្រុម​សង្គម​ស៊ីវិល​ទាំងឡាយ​ណា ដែល​អាជ្ញាធរ​នេះ​យល់​ឃើញ​ថា​បង្ក​ជា​ឧបសគ្គ​ដល់​ខ្លួន។

ក្រៅ​ពី​ប្រព័ន្ធ​តុលាការ​ រដ្ឋាភិបាល​របស់​លោក​នាយករដ្ឋមន្ត្រី ហ៊ុន សែន ក៏​បាន​ប្រើប្រាស់​យុទ្ធសាស្ត្រ​ផ្សេងៗ​ទៀត​ផង​ដែរ ដោយ​រួម​មាន​ទាំង​ការ​ចាប់​ខ្លួន​សកម្មជន​ដោយ​បំពាន ការ​ប្រើ​ប្រាស់​អំពើ​ហិង្សា​ឆ្លើយ​តប​ទៅ​នឹង​សកម្មភាព​របស់​សង្គម​ស៊ីវិល និង​ការ​គាបសង្កត់​ដែល​នាំ​ឲ្យ​មាន​ការ​បិទ​ស្ថាប័ន​សារព័ត៌មាន​ឯករាជ្យ​មួយ​ចំនួន​ផង​ដែរ។
រដ្ឋាភិបាល​បាន​ប្រើប្រាស់​ច្បាប់​ស្តីពី​សមាគម​និង​អង្គការ​មិនមែន​រដ្ឋាភិបាល​ ដែល​បាន​អនុម័ត​នៅ​ក្នុង​ឆ្នាំ ២០១៥ ជា​បទដ្ឋាន​ច្បាប់​ក្នុង​ការ​ចាត់​វិធានការ​ទៅ​លើ​ក្រុម​សង្គម​ស៊ីវិល​។ រដ្ឋាភិបាល​បាន​អះអាង​ថា ច្បាប់​ស្តី​ពី​សមាគម​និង​អង្គការ​មិន​មែន​រដ្ឋាភិបាលនេះ មាន​គោលបំណង​ការពារ​សិទ្ធិ​របស់​ក្រុម​អង្គការ​សង្គម​ស៊ីវិល។ ក៏ប៉ុន្តែ របាយការណ៍​នេះ​បាន​រក​ឃើញ​ថា​ ច្បាប់​នេះ​ត្រូវ​បាន​ប្រើប្រាស់​ជា​មូលដ្ឋាន​គ្រឹះ​ដើម្បី​គាប​សង្កត់​ក្រុម​សង្គម​ស៊ីវិល​ទៅ​វិញ។

លោក សុខ ឥសាន អ្នក​នាំ​ពាក្យ​របស់​គណបក្ស​ប្រជាជន​កម្ពុជា ដែល​ជា​គណបក្ស​កាន់​អំណាច បាន​ច្រាន​ចោល​របាយការណ៍​នេះ ដោយ​និយាយ​ថា របាយការណ៍​នេះ​មិន​បាន​ឆ្លុះ​បញ្ចាំង​ពី​ការ​ពិត​នៅ​ក្នុង​ប្រទេស​កម្ពុជា​នោះ​ទេ។

លោក សុខ ឥសាន បាន​និយាយ​ថា៖ ‍
«រាល់​របាយការណ៍​ណា​ដែល​មិន​ផ្សារ​ភ្ជាប់​អំពី​តថភាព​សង្គម​កម្ពុជា មិន​ផ្សារភ្ជាប់​អំពី​ការ​ពិត​ជាក់ស្តែង​ដែល​កំពុង​កើត​ឡើង​ក្នុង​ប្រទេស​កម្ពុជា​ ក្រោម​ដំបូល​សន្តិភាព ស្ថិរភាព​នយោបាយ និង​សេចក្តី​សុខសាន្តត្រាណ​របស់​ប្រជាពលរដ្ឋ​ ខ្ញុំ​យល់​ថា​ជា​ការ​មិន​អាច​ទទួល​យក​បាន​ទេ​ចំពោះ​របាយ​ការណ៍​របៀប​ហ្នឹង»។

ក៏​ប៉ុន្តែ​របាយការណ៍​នេះ​បង្ហាញ​ថា៖ ‍«គណបក្ស​ប្រជាជន​កម្ពុជា​បាន​ប្រើប្រាស់​ក្រប​ខណ្ឌ​ច្បាប់​ដើម្បី​បំបាក់​គូ​សត្រូវ​របស់​ខ្លួន»។

ក្រៅ​ពី​ច្បាប់​ស្តី​ពី​សមាគម​និង​អង្គការ​មិន​មែន​រដ្ឋាភិបាល ក៏​នៅ​មាន​ក្រមព្រហ្មទណ្ឌ​ ដាក់​ទោស​ដល់​​បុគ្គល ​ដែល​ប្រមាថ​ព្រះ​មហាក្សត្រ ដែល​ទើប​ទទួល​បាន​ការ​អនុម័ត​នៅ​ដើម​ឆ្នាំ​នេះ និង​ច្បាប់​ប្រឆាំង​ការ​ផ្សព្វផ្សាយ​ព័ត៌មាន​មិន​ពិត ដែល​ទើប​ត្រូវ​បាន​ស្នើថ្មីៗ​នេះ ក៏​ត្រូវ​បាន​សង្គម​ស៊ីវិល​យល់​ឃើញ​ថា នឹង​កាន់​តែ​រឹត​បន្តឹង​ប្រតិបត្តិការ
របស់​ខ្លួន និង​ភាព​ឯករាជ្យ​ក្នុង​ការ​បញ្ចេញមតិ​ផង​ដែរ។

របាយការណ៍​នេះ​បាន​រៀប​រាប់​ថា នៅ​ចុង​ឆ្នាំ ២០១៧ និង​ដើម​ឆ្នាំ ២០១៨ ស្ថាន​ភាព​កាន់​តែ​មាន​ភាព​អាក្រក់​ឡើង នៅ​ពេល​អង្គការ​អន្តរជាតិ​មួយ​ចំនួន​ត្រូវ​បាន​រដ្ឋាភិបាល​បង្ខំ​ឲ្យ​ចាក​ចេញ​ពី​ប្រទេស​កម្ពុជា និង​ការ​បិទទ្វារ​អង្គការ​ក្នុង​ស្រុក​មួយ​ចំនួន​ទៀត ព្រម​ទាំង​ការ​បិទ​ស្ថាប័ន​សារព័ត៌មាន និង​ស្ថានីយ៍​វិទ្យុ​ឯករាជ្យ​ និង​ការ​ដក​ហូត​អាជ្ញាប័ណ្ណ​ផង​ដែរ។

ប៉ុន្តែ​លោក សុខ ឥសាន បាន​ថ្លែង​ថា សង្គម​ស៊ីវិល​បាន​សាទរ​និង​ស្វាគមន៍​ចំពោះ​
ច្បាប់​ស្តី​ពី​សមាគម​និង​អង្គការ​មិនមែន​រដ្ឋាភិបាល​នេះ ហើយ​ថា មាន​តែ​សង្គម​ស៊ីវិល​ប្រហែល​១០%តែ​ប៉ុណ្ណោះ ដែល​មាន​ការ​ព្រួយ​បារម្ភ​អំពី​ប្រតិបត្តិការ​របស់​ខ្លួន​។ ប៉ុន្តែ​លោក​មិន​បាន​បង្ហាញ​អំពី​អត្តសញ្ញាណ​នៃ​អង្គការ​ទាំង​នោះ​ទេ។

{% include mugshot.html 

file="/img/mugshot__soeung-saroeun.jpg"
name="លោក សឿង សារឿន "
cutline="នាយក​ប្រតិបត្តិ​នៃ​អង្គការ​គណៈកម្មាធិការ​សហប្រតិបត្តិការ​ដើម្បី​កម្ពុជា​" 

%}
លោក សឿង សារឿន នាយក​ប្រតិបត្តិ​នៃ​អង្គការ​គណៈកម្មាធិការ​សហប្រតិបត្តិការ​ដើម្បី​កម្ពុជា​ ដែល​មាន​អង្គការ​ជាតិ​និង​អង្គការ​អន្តរជាតិ​ជា​សមាជិក​ប្រមាណ១៧០​នៅ​ក្នុង​ប្រទេស​កម្ពុជា បាន​និយាយ​ថា របាយការណ៍​នេះ​ពិត​ជា​បាន​ឆ្លុះបញ្ចាំង​អំពី​ស្ថានភាព​ជាក់ស្តែង​នៅ​ក្នុង​ប្រទេស​កម្ពុជា។

យោង​តាម​សន្ទស្សន៍​សេរីភាព​សារព័ត៌មាន​សកល​ឆ្នាំ​២០១៧ ប្រទេស​កម្ពុជា​ត្រូវ​បាន​ចាត់​ចំណាត់​ថ្នាក់​ទី ១៣២ ក្នុងចំណោម ១៨០ ប្រទេស​លើ​ពិភព​លោក។

លោក​ស្រី Lauren Mooney អ្នកស្រាវជ្រាវ​ប្រចាំ​មជ្ឈមណ្ឌល​សម្រាប់​ការ​សិក្សា​យុទ្ធសាស្រ្ត​និង​កិច្ចការ​អន្តរជាតិ និង​ជា​អ្នក​ចង​ក្រង​របាយការណ៍​នេះ​បាន​មាន​ប្រសាសន៍​ថា​ របាយការណ៍​នេះ​បាន​ចងក្រង​ដោយ​ផ្អែក​ទៅ​លើ​បទ​សម្ភាសន៍​ស៊ីជម្រៅ​ជាមួយ​ស្ថាប័ន​ពាក់ព័ន្ធ​ជា​ច្រើន​វិស័យ រួម​ទាំង​តំណាង​អង្គការ​សង្គម​ស៊ីវិល​ជា​ច្រើន​ផង​ដែរ។

លោក​ស្រី Lauren Mooney បាន​និយាយ​ថា៖
«ខ្ញុំ​គិត​ថា​រដ្ឋាភិបាល​ប្រហែល​ជា​មិន​ទទួល​ស្គាល់​ការ​រក​ឃើញ​ក្នុង​របាយការណ៍​នេះ​ឡើយ‍»។


លោក​ស្រី Lauren Mooney បាន​បន្ថែម​ទៀត​ថា៖ ‍‍‍‍
«រដ្ឋាភិបាល​កម្ពុជា​បាន​ផ្តោត​តែ​ទៅ​លើ​ថា​ប្រជាធិបតេយ្យ​ពិត​ប្រាកដ​គឺ​អាស្រ័យ​ទៅ​លើ​ស្ថិរភាព​សេដ្ឋកិច្ច។ ប៉ុន្តែ​ខ្ញុំ​យល់​ថា ប្រជាធិបតេយ្យ​ពិត​ប្រាកដ​គឺ​អាស្រ័យ​លើ សិទ្ធិ​សេរីភាព​ផ្នែក​នយោបាយ​និង​សង្គម ឬការ​បើក​ចំហ​សិទ្ធិ​សេរីភាព​ដល់​សង្គម​ស៊ីវិល​»។

បណ្តា​អង្គការ​សិទ្ធិ​មនុស្ស​បាន​រាយការណ៍​ថា ​មាន​សកម្មជន​សិទ្ធិ​មនុស្ស​យ៉ាង​ហោច​ណាស់​ចំនួន​៣៨​នាក់​ត្រូវ​បាន​ចាប់​ខ្លួន​ទាំង​បំពាន ដោយ​ភ្ជាប់​ទៅ​នឹង​រឿង​
នយោបាយ។ បណ្តា​អង្គការ​សិទ្ធិ​មនុស្ស​ទាំង​នេះ​បាន​បន្ត​ទៀត​ថា ការ​ចាប់ខ្លួន​ជាក់​ស្តែង​អាច​មាន​ចំនួន​ច្រើន​ជាង​នេះ។

ស្ថាប័ន​ឃ្លាំ​មើល​សេដ្ឋកិច្ច ដែល​មាន​ឈ្មោះ​ថា The Economist Intelligence Unit កាល​ពី​ឆ្នាំ ២០១៧ បាន​ហៅ​រដ្ឋាភិបាល​ក្រោម​ការ​ដឹក​នាំ​របស់​លោក​នាយករដ្ឋមន្រ្តី ហ៊ុន សែន ថា​ជា​របប​ផ្តាច់ការ ហើយ​បាន​ចាត់​ចំណាត់​ថា្នក់​ប្រទេស​កម្ពុជា​លេខ ១២៤ ក្នុង​ចំណោម​ប្រទេស​ចំនួន ១៦៧ ដោយ​ផ្អែក​ទៅ​លើ​សន្ទស្សន៍​ប្រជាធិបតេយ្យ។

លោក សឿង សារឿន បាន​និយាយ​ថា សមាជិក​អង្គការ​របស់​លោក​នៅ​តែ​បន្ត​ប្រតិបត្តិការ​របស់​ខ្លួន​ក្នុង​គោលដៅ​លើក​កម្ពស់​សិទ្ធិ​មនុស្ស​ ប្រជាធិបតេយ្យ និង​ការ​វិវត្ត​របស់​សង្គម ដើម្បី​បម្រើ​ដល់​ប្រជាពលរដ្ឋ​កម្ពុជា​៕
